<DOC>ΕΝΩ ΔΙΝΟΝΤΑΙ ΣΗΜΕΡΑ ΟΙ ΠΙΝΑΚΕΣ ΤΗΣ ΑΝΑΚΟΣΤΟΛΟΓΗΣΗΣ 


Αντιδράσεις για τις νέες τιμές φαρμάκων

Ρεπορτάζ: <ENAMEX TYPE='PERSON'>Β. Τζοβάρας</ENAMEX> 

ΑΛΛΑΖΟΥΝ από αύριο οι τιμές στα φάρμακα, αφού σήμερα δίδονται στη 
δημοσιότητα οι σχετικοί πίνακες που διαμορφώθηκαν μετά την ανακοστολόγηση. 
Περίπου τα μισά φάρμακα φθηναίνουν μέχρι και κατά 50% (σε αυτή τη φάση), και 
πολλά άλλα ακριβαίνουν μέχρι 25%. 

Ομως ο νέος τρόπος τιμολόγησης που επέλεξε το <ENAMEX TYPE='ORGANIZATION'>υπουργείο Ανάπτυξης</ENAMEX> προκαλεί 
ήδη αντιδράσεις των επιχειρηματικών φορέων, διότι ενώ στις μειώσεις οι διαφορές 
φθάνουν έως και μείον 80% στις αυξήσεις μπαίνει το περιοριστικό πλαφόν τού συν 
25%. Υπάρχουν φάρμακα που έπρεπε να τύχουν αύξησης σε ποσοστό ακόμη και 
πάνω από 100%, όμως δεν μπορούν να ανατιμηθούν πάνω από 25%. 

Φθηνότερες τιμές διαμορφώνονται, σύμφωνα με πληροφορίες, για τα περισσότερα 
εισαγόμενα φάρμακα ενώ ορισμένα φθηνά και δοκιμασμένα ιδιοσκευάσματα που 
παράγονται εγχωρίως και διαμορφώνουν υψηλό κοστολόγιο θα ακριβύνουν κατά 
12% - 14%. Βασικός στόχος της αύξησης στις τιμές των εγχωρίων είναι να ανακοπεί 
η τάση υποκατάστασής τους από έτοιμα εισαγόμενα που είναι ακριβότερα. 

Γενικώς, οι μειώσεις τιμών αφορούν περίπου 4.000 μορφές φαρμάκων και οι 
αυξήσεις περίπου 2.000. Η μεσοσταθμική μείωση τιμών θα είναι της τάξης του 12% - 
13%. Στα περίπου 300 φάρμακα ευρείας κυκλοφορίας τα οποία συμμετέχουν στο 
ήμισυ σχεδόν της ετήσιας φαρμακευτικής δαπάνης, η μείωση είναι 15%. Το 
συνολικό όφελος από τον νέο τρόπο τιμολόγησης θα ανέλθει σε 70-80 δισ. δρχ. 
ετησίως, σε πρώτη φάση. Η μείωση των λιανικών τιμών θα προέλθει -ως γνωστόν- 
από τον δραστικό περιορισμό των υπέρ τρίτων φόρων (ΕΟΦ, ΤΣΑΥ και ΤΕΑΥΦΕ), 
καθώς και από τη μείωση των κερδών όλων των επιχειρηματικών κλάδων που 
εμπλέκονται στο κύκλωμα της παραγωγής και διάθεσης του φαρμάκου.</DOC> 


