<DOC>Θα πεισθεί η αγορά;


ΣΤΟΝ ΔΡΟΜΟ της προσαρμογής και της ονομαστικής σύγκλισης της ελληνικής 
οικονομίας κινείται ο
Προϋπολογισμός του <TIMEX TYPE='DATE'>1998</TIMEX>. Από την άποψη αυτή, σίγουρα είναι φιλόδοξος, καθόσον 
στόχο θέτει την επίτευξη
του κριτηρίου του Μάαστριχτ για 3% έλλειμμα ως ποσοστό του ΑΕΠ. 

ΕΠΙΣΗΣ, ο νέος Προϋπολογισμός είναι καινοτόμος ως προς το ότι έρχεται να 
μεταβάλλει κατά τι την σύνθεση
της μέχρι σήμερα εφαρμοζόμενης οικονομικής πολιτικής, βασιζόμενος περισσότερο 
στις περικοπές δαπανών
(πρωτογενών και δαπανών για τόκους), παρά στην αύξηση της φορολογίας για τη 
μείωση του ελλείμματός του.
Γι' αυτό και μπορεί να χαρακτηρισθεί πως συμβάλλει σε ένα βαθμό στην εξυγίανση 
του δημοσίου τομέα, όχι
όμως όσο απαιτούν οι ανάγκες της οικονομίας, δεδομένου ότι δεν εμφανίζει 
ουσιαστικά έσοδα από
αποκρατικοποιήσεις. 

ΣΙΓΟΥΡΑ πρόκειται για έναν αυστηρό προϋπολογισμό, που, για πρώτη φορά μετά 
από αρκετά χρόνια, ασκεί
μια περιοριστική εισοδηματική πολιτική. Βεβαίως, αυξάνει τη φορολογική πίεση 
στην οικονομία (ιδιαίτερα για τα
μεσαία στρώματα και τις επιχειρήσεις), χωρίς να μπορεί να θεωρηθεί πως η αύξηση 
αυτή οφείλεται
αποκλειστικά στη σύλληψη της φοροδιαφυγής. Τον κοινωνικά δίκαιο χαρακτήρα που 
επικαλείται, εξαιτίας της
μερικής ανακατανομής των φορολογικών βαρών, κινδυνεύει, ωστόσο, να τον 
αναιρέσει, εάν προκαλέσει τον
περιορισμό της ανάπτυξης εξαιτίας της πρόσθετης φορολογίας στις μικρές, κυρίως, 
επιχειρήσεις. Συνεπώς, ο
αναπτυξιακός του χαρακτήρας περιορίζεται στις υψηλές επενδυτικές δαπάνες που 
περικλείει. 

ΠΑΡΑ τον θετικό, κατά βάση, χαρακτήρα του, ο Προϋπολογισμός αυτός είναι ένας 
προϋπολογισμός που
βασίζεται σε ορισμένες αμφίβολες υποθέσεις εργασίας: για παράδειγμα, ο υψηλός 
ρυθμός αύξησης των
φορολογικών του εσόδων βασίζεται στην εκτίμηση για ρυθμό ανάπτυξης της 
οικονομίας 3,7%, εκτίμηση που
ίσχυε πιθανόν πριν από τη διεθνή χρηματοπιστωτική κρίση, όχι, όμως, πια. 

ΕΠΙΣΗΣ, τα οφέλη από την περικοπή των δαπανών για τόκους προϋποθέτουν τη 
μείωση των επιτοκίων σε μια
περίοδο που παρατηρείται, εγχωρίως και διεθνώς, τάση αύξησής τους. 

ΤΟ ΕΡΩΤΗΜΑ που προκύπτει είναι εάν με αμφίβολης αποτελεσματικότητας μέσα 
θα πεισθεί η αγορά για την
ικανότητα της κυβέρνησης να χειρισθεί την τρέχουσα κρίση. 
</DOC>

