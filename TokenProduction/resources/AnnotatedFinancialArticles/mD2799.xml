<DOC>Ποιος πληρώνει το λογαριασμό;


Ο ΑΠΕΡΓΙΑΚΟΣ αγώνας των εργατικών συνδικάτων στις Δημόσιες Επιχειρήσεις 
(Δ.Ε.) δύσκολα νομιμοποιείται στην κοινή συνείδηση των συμπολιτών τους. Η 
δημόσια εικόνα των συνδικαλιστικών ηγεσιών τους είναι εξαιρετικά ασθενής και το 
"κοινό αίσθημα" τις αντιλαμβάνεται περισσότερο ως συντεχνίες μιας εργατικής 
αριστοκρατίας που κινούνται για την υπεράσπιση αποκλειστικά ιδίων συμφερόντων 
και δη καταχρηστικών του κοινού οφέλους 

Η ΤΑΛΑΙΠΩΡΙΑ του κοινού από τις συχνές και παρατεταμένες απεργίες του 
παρελθόντος στις Δ.Ε. έχει κληροδοτήσει ισχυρές απωθητικές μνήμες στη συνείδηση 
των περισσότερων, κατά τρόπον ώστε να μην διάκεινται ευμενώς στις 
κινητοποιήσεις τους. Στη βάση αυτής της αντίληψης βρίσκονται δύο παραδοχές: 
πρώτον, ότι τα κεκτημένα προνόμια των εργαζομένων στις Δ.Ε. πολλώ απέχουν των 
μέσων απολαβών του Ελληνα εργαζόμενου και, δεύτερον, ότι δεν υφίσταται 
έμπρακτο αντιστάθμισμα που να δικαιολογεί την ύπαρξη προνομίων εργατικής ελίτ, 
καθόσον το επίπεδο των παρεχομένων υπηρεσιών κοινής ωφελείας είναι εξαιρετικά 
χαμηλό. 

ΣΥΝΕΠΩΣ, η εξαίρεση των εργαζομένων σε αυτές από τη συμμετοχή στις κοινές 
θυσίες και η απεργιακή υπεράσπιση κάθε προσπάθειας περιορισμού των προνομίων 
τους κρίνονται ως υπερβολικές και αδικαιολόγητες. Πολύ περισσότερο που στα 
δημόσια ελλείμματα και χρέη, που βρίσκονται πίσω από τις εισοδηματικές και 
φορολογικές επιβαρύνσεις του μέσου Ελληνα πολίτη, συμβάλλουν κατά μεγάλο 
μέρος τα υπερβολικά προνόμια και τα "κεκτημένα" των εργαζομένων στις Δ.Ε. 

ΤΑ ΝΟΥΜΕΡΑ επικυρώνουν τις κατακρίσεις αυτές. Οι 130.000 απασχολούμενοι 
στις Δ.Ε. αποτελούν το 6% του συνόλου των απασχολουμένων μισθωτών, ενόσω 
απολαμβάνουν το 9,5% των αμοιβών εργασίας στο σύνολο της οικονομίας. Το <TIMEX TYPE='DATE'>1997</TIMEX>, 
η μέση αμοιβή των εργαζομένων στις Δ.Ε. ήταν 53% υψηλότερη της μέσης αμοιβής 
των εργαζομένων στο σύνολο της οικονομίας και 65% υψηλότερη αυτής των 
εργαζομένων στον ιδιωτικό τομέα. 

ΜΙΛΑΜΕ, λοιπόν, για προκλητικές διαφορές στις οποίες δεν συμπεριλαμβάνονται τα 
ποικίλα λοιπά προνόμια (σε είδος) που απολαμβάνουν οι απασχολούμενοι στις Δ.Ε. 
Με παρόμοια "κεκτημένα" πώς να εξυγιανθεί η <ENAMEX TYPE='ORGANIZATION'>Ο.Α.</ENAMEX>, ο <ENAMEX TYPE='ORGANIZATION'>ΟΑΣ</ENAMEX> και οι άλλες Δ.Ε.; Πώς 
να μην πληρώνει μονίμως τον λογαριασμό ο Ελληνας φορολογούμενος;
</DOC>
