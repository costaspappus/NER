<DOC>Φορολογία και ακίνητα


ΑΠΟ ΤΗ δεκαετία του <TIMEX TYPE='DATE'>'60</TIMEX> έως και σήμερα -ορθώς ή μη, δεν έχει τόση σημασία- η 
οικοδομή ήταν ή θεωρήθηκε και είναι, πιθανόν, ακόμη η "λοκομοτίβα της 
ανάπτυξης". Η άποψη αυτή έχει καθορίσει σε μεγάλο βαθμό το οικονομικό 
σκέπτεσθαι στη χώρα μας. Αντιπροσωπευτικό παράδειγμα, η παρεχόμενη από το 
άρθρο 25 του Ν. 2459/97 φοροαπαλλαγή στα χρέη από ενυπόθηκα τραπεζικά δάνεια 
που χρησιμοποιήθηκαν για ανέγερση κτισμάτων εφόσον ανήκουν στην υποκείμενη 
φορολόγησης επιχείρηση. Η φοροαπαλλαγή αυτή, όμως, δεν ισχύει και για χρέη από 
ενυπόθηκα τραπεζικά δάνεια αγοράς ακινήτου που έγινε προκειμένου να επεκτείνει 
μια επιχείρηση τις δραστηριότητές της. 

ΜΙΛΑΜΕ, συχνά - πυκνά, για την εποχή της ταχύτητας, των γρήγορων επενδυτικών 
αποφάσεων και της άμεσης εκτέλεσής τους. 

ΜΙΛΑΜΕ, επίσης, συχνά για κίνητρα σε δυναμικές επιχειρήσεις που επεκτείνονται ή 
αναπτύσσονται αποφεύγοντας μακροχρόνιες εμπλοκές των σχεδίων τους. Και όμως, 
διατηρούμε διαφορετικά μέτρα και σταθμά, "τιμωρώντας" όσους δεν επιθυμούν να 
εμπλέκονται με γραφειοκρατίες, πολεοδομίες, σχέδια κ.λπ., όσους "αιρετικούς" 
φρονούν ότι, στην εποχή του γιγαντισμού του τριτογενούς τομέα, υπάρχουν και 
άλλες οδοί ανάπτυξης (μίκρο- και μακρο-οικονομικά), πέραν του χτίζω - 
αποπερατώνω - παράγω. 

ΟΠΟΙΑΔΗΠΟΤΕ θεσμική τροποποίηση επί της φορολόγησης της μεγάλης ακίνητης 
περιουσίας η οποία θα εξίσωνε τις δύο αυτές περιπτώσεις (εννοείται, προς αποφυγή 
παρεξηγήσεως, "ευεργετικά και όχι "ισοπεδωτικά") ίσως έδινε ώθηση όχι μόνον στις 
επιχειρήσεις που αντί της λύσης της κατασκευής προχώρησαν στην αγορά ακινήτου 
αλλά και στην "αλυσίδα" της οικονομίας. 

ΑΡΧΗΣ γενομένης από τη κτηματαγορά και όχι μόνον...
</DOC>
