<DOC>Εσπασε το "φράγμα" των 1.450 μονάδων


ΟΛΑ τα ρεκόρ ύψους, όχι μόνο του τρέχοντος έτους, αλλά και σχεδόν επτά 
παρελθόντων ετών έσπασε χθες ο γενικός δείκτης του <ENAMEX TYPE='ORGANIZATION'>Χρηματιστηρίου Αξιών 
Αθηνών</ENAMEX>. Στο κλείσιμο της συνεδρίασης ο γενικός δείκτης βρέθηκε στις 1.456,95 
μονάδες, καταγράφοντας αύξηση σε ποσοστό 1,02% σε σχέση με την προηγούμενη 
ημέρα, και 52,63% σε σύγκριση με την αρχή του έτους. 

Το γεγονός, ότι το "ψυχολογικό" φράγμα των 1.450 μονάδων έσπασε στην τελευταία 
προ του Πάσχα συνεδρίαση, σε συνδυασμό με το ιδιαίτερα αυξημένο ύψος των 
συναλλαγών καθ' όλη τη διάρκεια της Μεγάλης Εβδομάδας δημιουργεί αισιοδοξία 
για περαιτέρω ανοδική πορεία της <ENAMEX TYPE='ORGANIZATION'>Σοφοκλέους</ENAMEX>, καθώς πολλοί αναλυτές "βλέπουν" 
πλέον ως άμεσο και υλοποιήσιμο στόχο τις 1.500 μονάδες. 

Σημειώνεται ότι για πρώτη φορά μετά από 4 χρόνια η μέση αξία των ημερήσιων 
συναλλαγών, την περίοδο της Μεγάλης Εβδομάδας ξεπερνά κατά πολύ τα 10 δισ. 
δρχ. Χθες ο τζίρος ανήλθε σε 13,4 δισ. δρχ. επί 4,66 εκατ. τίτλων. 

Στο προσκήνιο και κατά τη χθεσινή συνεδρίαση οι κατασκευαστικές εταιρίες ο 
δείκτης των οποίων έκλεισε με άνοδο κατά 1,40%, ενώ η συνολική αύξησή του κατά 
τη διάρκεια της εβδομάδας ανήλθε σε 3,23%. 

Σημαντική άνοδο κατά 1,44% κατέγραψε χθες και ο δείκτης των τραπεζικών 
μετοχών, οι οποίες αποτελούν άλλωστε την "ατμομηχανή" της ανόδου που 
παρουσιάζει η <ENAMEX TYPE='ORGANIZATION'>Σοφοκλέους</ENAMEX> στο τρέχον έτος. 

Αυξημένοι έκλεισαν και οι υπόλοιποι επιμέρους δείκτες της αγοράς, με εξαίρεση 
αυτόν της Παράλληλης Αγοράς, που παρέμεινε αμετάβλητος. 

Ιδιαίτερα ενθαρρυντικό για τις περαιτέρω εξελίξεις, επισημαίνουν έγκυροι 
παρατηρητές του Χρηματιστηρίου, είναι το γεγονός, ότι το αγοραστικό ενδιαφέρον 
δείχνει να διαχέεται και σε άλλους κλάδους, πέραν του τραπεζικού, με κύριο 
αντικείμενο τις κατασκευαστικές εταιρίες, αλλά και επιλεγμένες βιομηχανικές 
μετοχές.</DOC>

