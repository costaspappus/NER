<DOC><ENAMEX TYPE='ORGANIZATION'>ΔΕΚΟ</ENAMEX> και αξιοκρατία


Ο ΜΕΓΑΛΟΣ καβγάς που έχει ξεσπάσει μεταξύ κυβερνώντος κόμματος και 
διαφόρων υπουργών για το ζήτημα της επιλογής διευθυνόντων συμβούλων 
(μάνατζερ) στις <ENAMEX TYPE='ORGANIZATION'>ΔΕΚΟ</ENAMEX> και η έντονη αμφισβήτηση συγκεκριμένων προσώπων που 
επελέγησαν με τις διαδικασίες που ορίζει ο νόμος Παπαντωνίου για τις <ENAMEX TYPE='ORGANIZATION'>ΔΕΚΟ</ENAMEX>, 
θέτουν μια σειρά από ερωτηματικά για το αδιάβλητο των εν λόγω διαδικασιών. 

ΤΗ ΣΟΒΑΡΟΤΗΤΑ του ζητήματος αποδεικνύει η δήλωση του ίδιου του 
πρωθυπουργού, ότι δημιουργείται πολιτικό πρόβλημα και υποβαθμίζονται οι 
διαδικασίες επιλογής, με κίνδυνο να ακυρωθεί στην πράξη η κυβερνητική βούληση 
για αξιοκρατική επιλογή διοικητών στις <ENAMEX TYPE='ORGANIZATION'>ΔΕΚΟ</ENAMEX>. 

ΟΜΩΣ το θέμα του εάν τα πρόσωπα που επέλεξαν οι αρμόδιες για την επιλογή 
μάνατζερ εταιρίες είναι τα πλέον ενδεδειγμένα, αποτελεί συνάρτηση των κριτηρίων 
που χρησιμοποιήθηκαν, ενώ εγγύηση για την απόδοσή τους μπορεί να προσφέρει 
μόνο το είδος του συμβολαίου με το οποίο το <ENAMEX TYPE='ORGANIZATION'>Ελληνικό Δημόσιο</ENAMEX> θα τους δεσμεύσει. 
Στους δύο αυτούς τομείς υπάρχουν ακόμη πολλές ασάφειες και αδιευκρίνιστα, μέχρι 
στιγμής, σημεία. 

ΣΥΓΚΕΚΡΙΜΕΝΑ, ειπώθηκε πως "η κυβέρνηση αναζητεί ικανά στελέχη, ακόμη κι 
από τον ιδιωτικό τομέα, που να έχουν την πείρα, τις ικανότητες, τις ιδέες, αλλά και 
το χρόνο (sic) να διοικήσουν τις <ENAMEX TYPE='ORGANIZATION'>ΔΕΚΟ</ENAMEX> με ιδιωτικοοικονομικά κριτήρια" και πως για 
το σκοπό αυτόν θα προσλαμβάνονται μάνατζερ για 5ετή τουλάχιστον θητεία και με 
μισθούς της τάξης των 2,5-3 εκατ. μηνιαίως. 

ΜΙΑ πρώτη αντίφαση που διαφαίνεται είναι ότι ενώ οι <ENAMEX TYPE='ORGANIZATION'>ΔΕΚΟ</ENAMEX> και γενικότερα ο 
δημόσιος τομέας, μέχρι σήμερα, δεν έχουν λειτουργήσει με ιδιωτικοοικονομικά 
κριτήρια, η αναζήτηση μάνατζερ φαίνεται να προσανατολίζεται κατ' εξοχήν στους 
κόλπους αυτών και δευτερευόντως στον ιδιωτικό τομέα. Συνεπώς, για ποια πείρα 
μιλάμε; Επίσης, ο καθορισμός υψηλής πάγιας αμοιβής χωρίς τον προσδιορισμό πριμ 
και ποινών αναλόγως της απόδοσης ενός εκάστου όσον αφορά την επίτευξη 
προκαθορισμένων στόχων, ουδόλως παρακινεί διευθύνοντες συμβούλους (αλλά και 
προσωπικό) να καταβάλουν μεγαλύτερη προσπάθεια. Ακόμη, ποια κρατική υπηρεσία 
και με ποια εφόδια και πληροφορίες -δεδομένου ότι απουσιάζει ο ανταγωνισμός στις 
αγορές των <ENAMEX TYPE='ORGANIZATION'>ΔΕΚΟ</ENAMEX>- θα ελέγχει και θα κρίνει τις αποδόσεις των μάνατζερ; 

ΤΕΛΟΣ, πολλά θα εξαρτηθούν από το βαθμό αυτονομίας που θα παραχωρηθεί στους 
μάνατζερ και από τη δυνατότητά τους να απολύουν και να επιβάλλουν, αντίστοιχα, 
ποινές όταν δεν εκτελούνται οι στόχοι της επιχείρησης, καθώς και από την επιτυχία 
της κυβέρνησης να τηρήσει τις δικές της δεσμεύσεις και υποσχέσεις έναντι των νέων 
διοικήσεων.
</DOC>
