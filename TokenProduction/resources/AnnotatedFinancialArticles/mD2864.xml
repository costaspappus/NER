<DOC>Dura lex ... sed lex


 Η ΠΙΣΤΗ εφαρμογή αυστηρών νόμων αποτελεί στις δυτικές κοινωνίες τον 
καθοριστικό παράγοντα σύνεσης και συνέπειας των πολιτών και αποφυγής 
φαινομένων με τραγικό χαρακτήρα, όπως είναι τα οδικά τροχαία ατυχήματα. 

ΣΤΗ ΧΩΡΑ μας φαίνεται ότι "έχουμε να διανύσουμε πολύ δρόμο ακόμη" μέχρι να 
το καταλάβουμε αυτό. 

ΣΤΗΝ <ENAMEX TYPE='LOCATION'>ΕΛΛΑΔΑ</ENAMEX>, με τους εκατοντάδες νεκρούς κάθε χρόνο από τροχαία ατυχήματα, 
από τα οποία το 44% προκαλούνται από τη χρήση αλκοόλ, μερικοί δεν εννοούν να 
καταλάβουν ότι η μόνη λύση είναι η αυστηρή εφαρμογή των νόμων. 

ΔΕΝ ΕΞΗΓΕΙΤΑΙ αλλιώς το φαινόμενο των αντιδράσεων για το μέτρο της 
κατάσχεσης των αυτοκινήτων σε περίπτωση που διαπιστωθεί ότι ο οδηγός είναι υπό 
την επήρεια αλκοόλ. 

ΚΑΙ ΩΣ συνήθως, η εφευρετικότητά μας δεν έχει όρια. Κάποιοι έθεσαν θέμα 
αντισυνταγματικότητας του νόμου. Αλλοι αμφισβήτησαν την αξιοπιστία των 
αλκοτέστ. Και άλλοι χρησιμοποίησαν "αστεία" επιχειρήματα του τύπου "άλλους τους 
πιάνει περισσότερο και άλλους λιγότερο το αλκοόλ". 

ΤΙ ΘΕΛΟΥΝ, δηλαδή, όλοι αυτοί; Να μην εφαρμοσθεί ο νόμος και κάθε 
Σαββατοκύριακο "να βάζουμε στοίχημα" εάν οι νεκροί από τα τροχαία θα 
ξεπεράσουν τους 30 ή όχι; Παραλογισμός σκέτος. Ασυδοσία και εγκληματική 
αδιαφορία στο βωμό μιας δήθεν "ελευθερίας μας" σε σύγκριση με τους "ξενέρωτους" 
Ευρωπαίους πολίτες. 

ΕΦΘΑΣΑΝ στο σημείο να υποστηρίξουν ότι "δεν μπορεί να κατασχεθεί το 
αυτοκίνητο εάν δεν γίνει ατύχημα". Αστείο επιχείρημα από κάθε άποψη. Τα 
ατυχήματα πρέπει να προλαμβάνονται και όχι "να μετράμε τους νεκρούς και τους 
τραυματίες". 

ΕΙΝΑΙ προς όφελος της κοινωνίας μας η τροχαία να εφαρμόσει με αυστηρότητα το 
μέτρο. Να το εφαρμόζει συνεχώς και όχι μόνο μετά από τραγικό ατύχημα, όταν 
θρηνούμε πλέον θύματα. 

ΝΑ ΤΟ εφαρμόζει και ας θιγούν τα οργανωμένα συμφέροντα της νύχτας που 
"βολεύονται" από τις αντιδράσεις. Κάποτε θα πρέπει να γίνει σαφές ότι η κοινωνία 
δεν μπορεί να είναι "όμηρος" των συμφερόντων μεμονωμένων ομάδων πολιτών. 

Η ΟΔΗΓΗΣΗ υπό την επήρεια αλκοόλ είναι "έγκλημα". Και όπως παρατήρησε 
κάποιος "όταν συλλαμβάνεται ένας δολοφόνος κατάσχεται το όπλο. Οταν κάποιος 
οδηγεί μεθυσμένος και προκαλεί ατύχημα, πρέπει να κατάσχεται το αυτοκίνητο".
</DOC>
