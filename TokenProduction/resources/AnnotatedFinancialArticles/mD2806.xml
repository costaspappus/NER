<DOC>Η αγροτική πολιτική


ΟΙ ΤΑΚΤΙΚΕΣ καταλήψεις των εθνικών οδοστρωμάτων από τους αγρότες 
συμβολίζουν τα οικονομικά και ψυχολογικά αδιέξοδα που αντιμετωπίζουν ως 
επαγγελματική τάξη μπροστά στο σταθερά επιδεινούμενο για τη δραστηριότητά τους 
διεθνές πλαίσιο. 

Η ΣΥΜΦΩΝΙΑ της GATT, η μεταρρύθμιση της ΚΑΠ, η διεύρυνση της <ENAMEX TYPE='ORGANIZATION'>Ε.Ε.</ENAMEX>, οι νέες 
προτιμησιακές συμφωνίες κ.ά., αποτελούν εξελίξεις που, μαζί με την τρέχουσα 
αρνητική συγκυρία (βλ. παγκόσμια υποχώρηση των αγροτικών τιμών), επηρεάζουν 
άμεσα και δραματικά την ελληνική γεωργία. 

ΣΗΜΕΡΑ, οι Ελληνες αγρότες, απογοητευμένοι από τις κοινοτικές εξελίξεις, 
προβάλλουν πληθώρα αιτημάτων και διεκδικούν από το ελληνικό κράτος τη στήριξη 
του εισοδήματός τους. Με κοινό παρονομαστή τη μείωση του κόστους παραγωγής, 
ζητούν από την πολιτεία να επιδοτήσει τις διάφορες συνιστώσες αυτού (κίνητρα), 
αντικαθιστώντας ουσιαστικά τις κοινοτικές επιδοτήσεις που μέχρι τώρα 
απολάμβαναν. 

ΑΝ, ΟΜΩΣ, ο διεθνής ανταγωνισμός υποχρέωσε την <ENAMEX TYPE='ORGANIZATION'>Ε.Ε.</ENAMEX> να μεταβάλει την 
αγροτική της πολιτική, τότε πολύ περισσότερο το ελλειμματικό και υπερχρεωμένο 
ελληνικό κράτος αδυνατεί να στηρίξει μη ανταγωνιστικές διεθνώς παραγωγές. 
Δεδομένου ότι οι διαρθρωτικές πολιτικές είναι μακροχρόνιας απόδοσης και οι 
πολιτικές στήριξης των τιμών και ρύθμισης των αγορών είναι εξωγενώς 
καθοριζόμενες (<ENAMEX TYPE='ORGANIZATION'>Ε.Ε.</ENAMEX>), το ελληνικό κράτος μπορεί να παρέμβει μόνον οργανωτικά και 
θεσμικά για την ενίσχυση των αγροτών. Αντί να αντικαταστήσει τον αγρότη στο 
καθήκον του για τη μείωση του κόστους παραγωγής, μπορεί να τον βοηθήσει στη 
μείωση του κόστους παραγωγής ανά μονάδα πωλήσεων. 

ΑΝΑΛΑΜΒΑΝΟΝΤΑΣ την εξεύρεση νέων διεθνών αγορών (π.χ. μέσω διακρατικών 
συμφωνιών) και τη συλλογή και διάθεση των κατά τόπους πλεονασματικών 
αγροτικών παραγωγών της χώρας μας, επιτρέπει στον Ελληνα αγρότη να αξιοποιήσει 
πλήρως την παραγωγική του δυνατότητα και επιπλέον να μη νιώθει κοινωνικά 
άχρηστος και απαξιωμένος (όπως σίγουρα νιώθει ένας παραγωγός που βλέπει την 
παραγωγή του να καταστρέφεται). 

ΑΥΤΟ θα έπρεπε να είναι το βασικό αίτημα των αγροτών προς το κράτος και όχι οι 
εισοδηματικές ενισχύσεις. Θα μπορούσε, μάλιστα, να συνδυασθεί με το γενικότερο 
αίτημα περί αναδιάρθρωσης και αποτελεσματικότερης οργάνωσης του κράτους (π.χ. 
συγχώνευση <ENAMEX TYPE='ORGANIZATION'>ΟΠΕ</ENAMEX> - <ENAMEX TYPE='ORGANIZATION'>ΕΟΜΜΕΧ</ENAMEX> - <ENAMEX TYPE='ORGANIZATION'>ΕΛΟΤ</ENAMEX> - <ENAMEX TYPE='ORGANIZATION'>ΕΛΚΕΠΑ</ENAMEX> με αναβάθμιση μέσων και 
αρμοδιοτήτων).
</DOC>
