ΑΓΡΟΤΙΚΟΙ ΣΥΝΕΤΑΙΡΙΣΜΟΙ 


Ρυθμίζονται οι ασφαλιστικές οφειλές

ΠΑΡΑΚΑΜΠΤΟΝΤΑΙ και τα τελευταία προβλήματα για τη ρύθμιση των χρεών των 
συνεταιριστικών οργανώσεων που αποφάσισε η κυβέρνηση και περιλαμβάνεται σε 
νομοσχέδιο του υπουργείου Γεωργίας, το οποίο, εκτός απροόπτου, θα συζητηθεί τις 
επόμενες ημέρες στη Βουλή. 

Σε ειδική σύσκεψη στο ΥΠΕΘΟ μεταξύ των υπουργών κ. Παπαντωνίου, Τζουμάκα, 
Παπαϊωάννου και Ρέππα εξετάστηκε το θέμα της έλλειψης φορολογικής 
ενημερότητας σε πολλούς συνεταιρισμούς από αυτούς που περιλαμβάνονται στη νέα 
ρύθμιση. Η έλλειψη αυτή, όμως, σύμφωνα με τον νόμο, αποκλείει τις συγκεκριμένες 
οργανώσεις από τη διαδικασία της ρύθμισης. Από την άλλη πλευρά τα 
συσσωρευμένη χρέη δεν επιτρέπουν την κάλυψη των συγκεκριμένων ασφαλιστικών, 
πλέον οφειλών, πριν από την ψήφιση του νομοσχεδίου. 

Για την υπερπήδηση του σοβαρού κωλύματος αποφασίστηκε να υιοθετηθεί μια λύση 
που είχε επιλεγεί πριν από καιρό και για τους Οργανισμούς Τοπικής Αυτοδιοίκησης. 
Η λύση αυτή προβλέπει τη ρύθμιση των ασφαλιστικών οφειλών των συνεταιρισμών 
σε δεκάδες δόσεις. Με την καταβολή της πρώτης από αυτές, οι εν λόγω οργανώσεις 
αποκτούν φορολογική ενημερότητα και απρόσκοπτα εντάσσονται στη ρύθμιση. Για 
την εφαρμογή της συγκεκριμένης λύσης χρειάζεται ειδική νομοθετική ρύθμιση, η 
οποία εξασφαλίζεται με την ψήφιση τροπολογίας που θα ενσωματωθεί στο 
νομοσχέδιο του υπουργείου Γεωργίας για τα φυτοφάρμακα. 


