Η υπερτιμημένη δραχμή πλήττει τον τουρισμό


Η ΥΠΕΡΤΙΜΗΣΗ της δραχμής έναντι των νομισμάτων των βασικών 
ανταγωνιστριών χωρών (Ιταλία, Ισπανία, Πορτογαλία) έχει συντελέσει στη 
συρρίκνωση του ρυθμού αφίξεως τουριστών στην Ελλάδα. Η θέση αυτή 
διατυπώνεται σε μελέτη του Ινστιτούτου Τουριστικών Ερευνών και Προβλέψεων 
(ΙΤΕΠ). 

Σύμφωνα με την έρευνα η μείωση της τουριστικής κίνησης στην Ελλάδα, οφείλεται 
και σε αλλαγή των καταναλωτικών προτύπων, αφού σήμερα ο τουρίστας αποδίδει 
μεγαλύτερη σημασία στην αγοραστική δύναμη του εθνικού νομίσματος, από πριν. 

Το ΙΤΕΠ εκτιμά ότι η απώλεια τουριστικού συναλλάγματος διαχέεται σε ολόκληρη 
την οικονομία και υποστηρίζει ότι μια λελογισμένη υποτίμηση της δραχμής σε 
πραγματικούς όρους ως προς τα νομίσματα Ιταλίας, Ισπανίας και Πορτογαλίας θα 
ασκούσε ευνοϊκή επίδραση στον ελληνικό τουρισμό. Σύμφωνα με το ΙΤΕΠ μια 
τέτοια κίνηση στο χώρο της συναλλαγματικής πολιτικής, πρέπει να συνοδευτεί με 
αυστηρότερη εισοδηματική πολιτική, ώστε να συνεχισθεί η αποκλιμάκωση του 
πληθωρισμού.

