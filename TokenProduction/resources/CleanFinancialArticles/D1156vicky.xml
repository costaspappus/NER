ΗΜΕΡΙΔΑ ΟΤΟΕ - ΕΠΙΣΗΜΑΝΣΕΙΣ 


Τραπεζικές δυσκολίες και αισιοδοξία ενόψει ΟΝΕ
Η ΔΙΕΘΝΗΣ τάση υποχώρησης των παραδοσιακών τραπεζικών εργασιών, το κόστος 
καθιέρωσης κοινού ευρωνομίσματος και οι επιπτώσεις των εξελίξεων αυτών στην 
παραγωγή και την απασχόληση του κλάδου θα πιέσουν το χρηματοπιστωτικό 
σύστημα 
στην Ελλάδα, κατά τα επόμενα χρόνια. Ωστόσο, ο βαθμός προόδου των ελληνικών 
τραπεζών στο πεδίο του εκσυγχρονισμού τους, ενίσχυσης της ανταγωνιστικότητάς 
τους, καθώς και της περαιτέρω εμπλοκής τους στην αναπτυξιακή διαδικασία και, 
επιπλέον, η εξειδίκευση και διαρκής κατάρτιση του προσωπικού του κλάδου, είναι 
στοιχεία για τη θετική ανταπόκριση της χώρας στις χρηματοπιστωτικές προκλήσεις 
της εποχής. 
Σε αυτό το κεντρικό συμπέρασμα κατέληξαν όσοι -πολιτικοί και εκπρόσωποι των 
τραπεζών και των υπαλλήλων- συμμετείχαν, χθες, στην ημερίδα της ΟΤΟΕ γύρω από 
τις προκλήσεις και τις επιπτώσεις της ΟΝΕ και του ευρώ στον κλάδο. Στην ημερίδα 
παρέστησαν οι υφυπουργοί Εθνικής Οικονομίας Γ. Δρυς και Ν. Χριστοδουλάκης, ο 
υφυπουργός Εργασίας Χρ. Πρωτόπαπας, εκπρόσωποι της διοίκησης σχεδόν όλων 
των 
τραπεζών κρατικού ενδιαφέροντος και ιδιωτικών, εκπρόσωποι των κομμάτων της 
Βουλής, καθώς και στελέχη του κλάδου και συνδικαλιστές. 
Την αδυναμία σαφούς προσδιορισμού των επιπτώσεων στο χρηματοπιστωτικό 
σύστημα 
από το ευρώ υπογράμμισε ο υποδιοικητής της Τραπέζης της Ελλάδος Ν. 
Γκαργκάνας, 
διέβλεψε όμως έξαρση του ανταγωνισμού, ιδιαίτερα στις εργασίες χονδρικής. 
Περιέγραψε τα χαρακτηριστικά της αύξησης του όγκου των συναλλαγών στην 
Ελλάδα, 
με βάση την εξέλιξη των τελευταίων χρόνων, επιβεβαίωσε τη διεθνή τάση 
υποχώρησης 
των παραδοσιακών εργασιών του κλάδου, διασκέδασε την ανησυχία των 
εργαζομένων 
στις κεντρικές ευρωπαϊκές τράπεζες, ενώ προέτρεψε σε αισιόδοξη αντιμετώπιση της 
σχέσης Ελλάδας - ΟΝΕ. 
Υπέρ της επιτάχυνσης της εξυγίανσης του συστήματος και του εκσυγχρονισμού των 
φορέων του και υπέρ συγχωνεύσεών τους τάχθηκε ο υφυπουργός Εργασίας Χρ. 
Πρωτόπαπας, ανοίγοντας τις εργασίες της ημερίδας. Τόνισε την ανάγκη περαιτέρω 
εμπλοκής τους στην υπόθεση της ανάπτυξης, δήλωσε ότι η παραχώρηση ζωτικού 
χώρου 
από τις κρατικού ενδιαφέροντος τράπεζες, προφανώς λόγω καθυστέρησής τους, στις 
ιδιωτικές μοιάζει με ιδιωτικοποίησή τους. Τέλος, αναφέρθηκε -με βεβαιότητα- στην 
ολοκλήρωση του κοινωνικού διαλόγου. 


