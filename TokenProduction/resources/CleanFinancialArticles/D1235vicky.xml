Κατά 300 δισ. δρχ. μίκρυνε το χρέος


ΚΑΤΑ 300 δισ. δρχ. χαμηλότερα από ό,τι προέβλεπε ο Προϋπολογισμός 
διαμορφώθηκε το 1997 το δημόσιο χρέος, λόγω αφενός των λιγότερων εγγυήσεων 
του Δημοσίου που κατέπεσαν, αφενός, και αφετέρου της εξοικονομήσεως κονδυλίου 
από συναλλαγματικές διαφορές (συγκράτηση του ρυθμού ανόδου του δολαρίου). 

Σύμφωνα με τα τελικά στοιχεία που ανακοίνωσε χθες ο υφυπουργός Οικονομικών Ν. 
Χριστοδουλάκης σε συνάντησή του με εκπροσώπους της Ενώσεως Ελληνικών 
Τραπεζών, το χρέος της Κεντρικής Διοικήσεως της χώρας διαμορφώθηκε στις 
31.12.97, στα 39.040 δισ. δρχ., ή ποσοστό 119,3% του ΑΕΠ, έναντι προβλέψεων για 
χρέος ύψους 39.339 δισ. δρχ., ή 120,2% του ΑΕΠ. Ετσι, το χρέος της Γενικής 
Κυβερνήσεως θα διαμορφωθεί, για το τέλος 1997, στο 108,9% του ΑΕΠ, έναντι 
προβλέψεων του Προϋπολογισμού για 109,9% του ΑΕΠ.

