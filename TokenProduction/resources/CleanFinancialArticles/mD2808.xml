Τροπολογία και για τράπεζες


Η ΚΟΙΝΩΝΙΚΗ και πολιτική αναστάτωση που προκάλεσε η περίφημη τροπολογία 
για τις ΔΕΚΟ κινδυνεύει να ματαιώσει το εγχείρημα των αποκρατικοποιήσεων σε 
έναν εξαιρετικά σημαντικό χώρο όπως είναι οι τράπεζες. Παρατηρείται, λοιπόν, 
σήμερα το φαινόμενο, αντί να διευκολύνονται οι αποκρατικοποιήσεις των τραπεζών 
(της "καρδιάς" του οικονομικού συστήματος) με την επέκταση της τροπολογίας για 
τις ΔΕΚΟ και σε αυτές, να δημιουργούνται πρόσθετα εμπόδια στην ιδιωτικοποίησή 
τους. 

ΠΡΟΣΦΑΤΟ παράδειγμα, η Τράπεζα Μακεδονίας - Θράκης, που προσφέρει το 35% 
του μετοχικού της κεφαλαίου υπό τον όρο ότι ο αγοραστής δεν θα προχωρήσει σε 
απολύσεις προσωπικού και επί μία πενταετία δεν θα μπορεί να προβεί σε 
συγχώνευσή της με άλλη τράπεζα. Με την απαγόρευση της εξέτασης του 
χαρτοφυλακίου της τράπεζας από τον υποψήφιο αγοραστή, ολοκληρώνεται η εικόνα 
τού πώς αντιλαμβάνεται η κυβέρνηση την αποκρατικοποίηση και πώς ταυτόχρονα η 
ίδια την υποσκάπτει. 

ΔΙΟΤΙ, το να δένεις χειροπόδαρα τον ιδιώτη επενδυτή με παρόμοιους όρους 
πώλησης είναι σαν να τον καταδικάζεις να λειτουργήσει με το παλαιό κρατικοδίαιτο 
καθεστώς (χωρίς, όμως, πλέον τις πλάτες του κράτους) και όχι με 
ιδιωτικοοικονομικά κριτήρια, τα μόνα που μπορούν να εξασφαλίσουν την επιβίωση 
εν μέσω του σκληρού ανταγωνισμού. Η ιστορία της ιδιωτικοποίησης και της 
περαιτέρω πορείας της Τράπεζας Αθηνών διδάσκει πολλά. 

ΕΠΙΣΗΣ, οι περί μη συγχωνεύσεως δεσμεύσεις αντιβαίνουν στην κοινή πεποίθηση 
πως η εξυγίανση του τραπεζικού -και όχι μόνον- συστήματος είναι συνώνυμη 
συγχωνεύσεων που και τον αριθμό των "παικτών" περιορίζουν και το μέγεθός τους 
αυξάνουν. Αυτό επιβάλλουν η ευρωπαϊκή προοπτική και η ανάγκες της 
διεθνοποίησης. 

ΤΟ ΧΕΙΡΟΤΕΡΟ, όμως, είναι πως η υπαγόρευση παρόμοιων απαγορευτικών σχεδόν 
όρων αποτελεί κακή διαφήμιση του προγράμματος αποκρατικοποιήσεων που λέγει 
πως θέλει να επισπεύσει η κυβέρνηση. Διότι, πέραν του ότι αγνοείται η κυρίαρχη 
αίσθηση της αγοράς περί υπεράριθμου τραπεζικού προσωπικού, δεν διασφαλίζονται 
και επαρκείς όροι διαφάνειας. 

ΕΚΤΟΣ ΚΑΙ ΑΝ επιδιώκεται να υιοθετηθεί το "μοντέλο" της Τράπεζας Κρήτης, 
δηλαδή ο σταδιακός αποκλεισμός κάποιων ενδιαφερομένων και, ελλείψει 
ανταγωνιστικής αγοραστικής ζήτησης, η πώληση εν τέλει της τράπεζας στο ελάχιστο 
δυνατό τίμημα.

