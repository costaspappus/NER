αναμένει το "δια ταύτα"...


Ρεπορτάζ: Δ. Σπυρόπουλος 

ΟΠΟΙΑΔΗΠΟΤΕ κίνηση, από οποιονδήποτε και αν προέρχεται, εφόσον συμβάλλει 
στη διαλεύκανση θέσεων και αρχών ή στην ενίσχυσή τους είναι σαφώς προς το 
συμφέρον της οικονομίας. Το σχόλιο αποτελεί συγκερασμό των απόψεων που 
διατυπώνουν οικονομικοί παράγοντες μετά τα πρόσφατα γεγονότα στο χώρο της 
Νέας Δημοκρατίας και τις εξ αντανακλάσεως επιπτώσεις στο χώρο του ΠΑΣΟΚ. 

Ο κυβερνητικός σχηματισμός φαίνεται να κερδίζει, σε πρώτη φάση, η χρονική 
διάρκεια της οποίας όμως δεν μπορεί να υπολογισθεί, αφού άλλωστε είναι 
αδιευκρίνιστες και οι εφεξής κινήσεις των διαγραφέντων από τη Νέα Δημοκρατία. 
Είναι, δηλαδή, αβέβαιο εάν οι κ. Στ. Μάνος και Γ. Σουφλιάς, συνεπικουρούμενοι 
από τον κ. Β. Κοντογιαννόπουλο, θα ακολουθήσουν κοινή πολιτική που θα οδηγήσει 
σε κεντροδεξιά παράταξη ή αν θα ακολουθήσει ανεξάρτητη πορεία εις έκαστος εξ 
αυτών. Το γεγονός της, μεταξύ των δύο πρώτων, διατήρησης ανοικτής γραμμής 
επικοινωνίας ούτε ενισχύει, αλλά ούτε αποκλείει κάθε πρόβλεψη. Σημειώνεται, 
πάντως, ότι η πλευρά Σουφλιά προβάλλει την έννοια της "παράταξης" και όχι του 
"κόμματος", που στην πολιτική σημειολογία σημαίνει αρκετά. 

Τόσο όμως ο κ. Σουφλιάς όσο και ο κ. Μάνος, δεν φαίνεται να υιοθετούν την άποψη 
όσων πρεσβεύουν "το γοργόν και χάριν έχει" και προσχωρούν στην άποψη "σπεύδε 
βραδέως". Κύκλοι προσκείμενοι σε διαγραφέντα από το κόμμα παράγοντα δεν 
παρέλειπαν, πάντως, να τονίσουν ότι η πιθανή κοινή επανεμφάνιση στο πολιτικό 
σκηνικό της χώρας των κ. Σουφλιά και Μάνου δεν σημαίνει ότι θα αναβιώσει και το 
σχήμα που είχε δημιουργηθεί προ του συνεδρίου της Ν.Δ., με τη συμμετοχή και της 
κ. Ντόρας Μπακογιάννη ή, πολύ περισσότερο, του ίδιου του κ. Κ. Μητσοτάκη. 
Πάντως, τουλάχιστον μέχρις ότου διαμορφωθεί το οποιοδήποτε νέο σκηνικό, στο 
ΠΑΣΟΚ πιστεύουν ότι τώρα έχει "ευνοηθεί" η θέση τους, σε σημείο μάλιστα που οι 
επικοινωνιολόγοι τους να ισχυρίζονται: "Κερδίσαμε ό,τι χάσαμε με την τροπολογία 
για τις ΔΕΚΟ". 

Αξίζει να σημειωθεί, πάντως, επ' αυτού ότι ενώ το πολιτικό βάρος της τροπολογίας 
το σήκωσαν μέχρι την ψήφισή της ο πρωθυπουργός Κ. Σημίτης και από τους 
υπουργούς μόνον ο Γ. Παπαντωνίου και λίγο αργότερα ο κ. Ευάγ. Γιαννόπουλος, 
τώρα εμφανίζονται πολύ περισσότεροι ως συμμέτοχοι. Το ζητούμενο, από τους 
οικονομικούς παράγοντες, είναι εάν τώρα ο φαινομενικά αρραγής (λόγω του φόβου 
διαγραφών και εκεί) δεσμός μεταξύ κυβερνώντος κόμματος και κυβέρνησης θα έχει 
πρακτικό αποτέλεσμα στην υλοποίηση της οικονομικής πολιτικής. Με μια 
αντιπολίτευση διχασμένη (μια και εντός των κόλπων της υπάρχει ακόμη αρκετό 
απόθεμα διαφωνούντων) και, πάντως, πλαγιοκοπούμενη, η κυβέρνηση -κατά τους 
οικονομικούς παράγοντες- πρέπει να αγνοήσει το πολιτικό κόστος και να εφαρμόσει 
τα αυτονόητα, αυτά δηλαδή που, μέσω του Προϋπολογισμού, υποστηρίζει ότι 
πρεσβεύει.

