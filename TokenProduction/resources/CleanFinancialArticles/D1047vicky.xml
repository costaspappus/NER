ΤΟ ΔΗΜΟΣΙΟ ΣΥΓΚΕΝΤΡΩΣΕ ΧΘΕΣ 360 ΔΙΣ. ΑΠΟ ΤΑ ΟΜΟΛΟΓΑ 


Καλά μηνύματα από τη δημοπρασία

ΑΠΟ ΤΙΣ υψηλότερες στις ανταγωνίστριες αγορές της Ευρωπαϊκής Ενωσης, οι 
πραγματικές αποδόσεις των ελληνικών κρατικών ομολόγων συνετέλεσαν στο να 
εκδηλωθεί χθες έντονο ενδιαφέρον από τις τράπεζες για επενδύσεις σε ομόλογα 
σταθερού επιτοκίου (5ετούς, 7ετούς και 10ετούς διάρκειας), με "άνοιγμα" της 
εκδόσεως της 17/9/97. Ετσι, το Δημόσιο άντλησε 360 δισ. δρχ., καλύπτοντας 
περίπου κατά το ήμισυ την εκδηλωθείσα ζήτηση. 

Με βάση τις χαμηλότερες τιμές του "ανοίγματος" (αποδόσεις 9,74% στα πενταετή, 
9,66% στα επταετή και 9,09% στα 10ετή ομόλογα), προκύπτει ότι το spread από τα 
επιτόκια της διατραπεζικής αγοράς (με βάση αναφοράς το "ενδεικτικό" τρίμηνο 
athibor) αυξήθηκε από το 1,16% στα πενταετή ομόλογα στο 1,27% (πενταετές 9,74% 
και τρίμηνο athibor 11,01%). Το γεγονός αυτό, και δεδομένης της μεγάλης ζήτησης 
που εκδηλώθηκε, εξέλαβαν αρμόδιοι παράγοντες της χρηματαγοράς ως "λήψη 
μηνύματος" για προοπτική μείωσης πληθωρισμού και επιτοκίων, ενώ, σημειωτέον, 
δύο τράπεζες ανακοίνωσαν χθες ότι προχωρούν σε μείωση επιτοκίων (η Γενική των 
καταθέσεων και η ΕΤΒΑ των χορηγήσεων). 

Με την ελκυστικότητα των δραχμικών τοποθετήσεων συνδέθηκε εξάλλου και η 
χθεσινή ανατίμηση της δραχμής έναντι όλων των ευρωπαϊκών νομισμάτων και του 
δολαρίου ΗΠΑ στο fixing. Για σήμερα, το υπουργείο Οικονομικών έχει 
προγραμματίσει διενέργεια δημοπρασίας επταετών ομολόγων κυμαινομένου 
επιτοκίου (εκδόσεως 30/9/97) με προς διάθεση ποσό ύψους 180 δισ. δρχ., με 
επιτόκιο και spread αμετάβλητα (9,50% και 0,80% αντιστοίχως). 


