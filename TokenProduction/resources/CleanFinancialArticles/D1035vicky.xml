ΜΕ ΑΠΟΦΑΣΗ ΤΗΣ ΚΥΒΕΡΝΗΣΗΣ 


Ερχονται δύο νέα λαχεία

Ρεπορτάζ: Δημ. Σπυρόπουλος 

ΠΡΟΣ το παρόν η κυβέρνηση κατέληξε στην έκδοση νέων λαχείων. Το πρώτο - το 
Ευρωπαϊκό - θα κυκλοφορήσει τον επόμενο μήνα και λίγο μετά θα κυκλοφορήσει το 
δεύτερο, το Ολυμπιακό. Εναντι 1.000 δραχμών το κοινό θα αποκτήσει διεύρυνση 
των εναλλακτικών επιλογών του στην αύξηση των διαθεσίμων του. 

Και ενώ η έκδοση των νέων λαχείων "καλώς κρατεί" στο υπουργείο Εθνικής 
Οικονομίας αποκρυσταλλώνονται οι απόψεις για το εύρος που θα λάβει η επιχείρηση 
καταργήσεως -συγχωνεύσεων οργανισμών και επιχειρήσεων του Δημοσίου που είτε 
το αντικείμενό τους έχει αλληλοκάλυψη είτε έχουν υπερκερασθεί από τις εξελίξεις 
και έχουν περιπέσει σε αδράνεια. Ο πρωθυπουργός Κων. Σημίτης θα παραλάβει μέσα 
στις επόμενες ημέρες έναν - δυστυχώς για την οικονομία της χώρας - μακροσκελή 
κατάλογο με τα πλήρη χαρακτηριστικά των υπό κατάργηση Οργανισμών. 

Για κάθε μια περίπτωση υπάρχει και διαβάθμιση των ενδεχομένων συνεπειών από 
την κατάργηση, κυρίως ως προς τον αριθμό των απασχολουμένων που θα πρέπει να 
μεταφερθούν σε νέες θέσεις συχνά με μισθολόγιο κατώτερο του σημερινού τους. 
Οπως δήλωσε χαρακτηριστικά ανώτατο στέλεχος του υπουργείου Εθνικής 
Οικονομίας δεν αναμένονται αντιδράσεις πλην εκείνων που θα απολέσουν τη 
χρήση... υπηρεσιακών αυτοκινήτων. 

Στο υπουργείο Οικονομικών προσπαθούν να επιλύσουν τον γρίφο της αυξήσεως των 
εσόδων χωρίς την επιβολή φορολογιών. Για τους τεχνοκράτες η αύξηση των 
συντελεστών ήδη υφισταμένων φορολογιών δεν συνιστά νέα φορολογία. Στο πνεύμα 
αυτό έπεισαν και την πολιτική ηγεσία να αποδεχθεί τη θέση ότι για λόγους 
εξυγίανσης της αγοράς και επιβολής νέων όρων ανταγωνισμού οι νέες (από 1-1-98) 
εκδόσεις τίτλων του Δημοσίου θα έχουν ίση δύναμη φορολόγησης με τη 
φορολόγηση των τόκων καταθέσεων, δηλαδή με συντελεστή 15%, αντί του 7,5% 
που ισχύει από την 1-1-97. 

Ο υπουργός Εθνικής Οικονομίας και Οικονομικών Γιάννος Παπαντωνίου, επειδή 
έχει κατανοήσει απόλυτα ποιο κλίμα διαμορφώνει την αγορά, έχει δώσει στους 
συνεργάτες του συγκεκριμένες οδηγίες, ώστε η κατάρτιση του Προϋπολογισμού να 
κλείσει φέτος νωρίτερα, απ' ό,τι παραδοσιακά γίνεται κάθε χρόνο, και να αποφευχθεί 
επιμήκυνση της περιόδου για διάφορα σενάρια αναφορικά με φορολογίες, 
ελλείμματα κ.λπ.

