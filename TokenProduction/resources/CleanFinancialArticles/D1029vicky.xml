ΤΑ ΥΠΟΥΡΓΕΙΑ ΠΙΕΖΟΥΝ ΤΟ ΥΠ. ΟΙΚΟΝΟΜΙΚΩΝ ΓΙΑ ΑΥΞΗΣΗ ΤΩΝ 
ΠΙΣΤΩΣΕΩΝ 


Σκληρό "παζάρι" για τις δαπάνες

ΕΝΔΟΚΥΒΕΡΝΗΤΙΚΟ "παζάρι" άρχισε χθες για τις δαπάνες του νέου 
Προϋπολογισμού. Τα μεγάλα υπουργεία πιέζουν για αύξηση των πιστώσεων και των 
κονδυλίων τους για το 1998, αλλά το υπουργείο Οικονομικών απορρίπτει αιτήματα 
που δεν μπορούν να καλυφθούν. 

Ο υπουργός Εθνικής Οικονομίας και Οικονομικών Γ. Παπαντωνίου συναντήθηκε 
χθες αλληλοδιαδόχως με τον υπουργό Αμυνας Α. Τσοχατζόπουλο και τον υπουργό 
Εργασίας Μ. Παπαϊωάννου. Οι τρεις υπουργοί συζήτησαν τις ανάγκες των 
υπουργείων Αμυνας και Εργασίας για δαπάνες που έχουν σχέση με σημαντικά 
προγράμματα, όπως είναι οι εξοπλισμοί και η κοινωνική πρόνοια, ενώ αντάλλαξαν 
απόψεις για τις δυνατότητες που υπάρχουν για περικοπές, οικονομίες και συμπίεση 
κονδυλίων. 

Οι επαφές του κ. Παπαντωνίου με την ηγεσία των λεγομένων μεγάλων υπουργείων 
θα συνεχισθούν. Στο πρόγραμμα υπάρχει συνάντηση με τους υπουργούς Παιδείας, 
Γεωργίας και Υγείας, με στόχο να προσδιοριστεί το ύψος των δαπανών και των 
αντίστοιχων υπουργείων για το 1998. 

Πηγές του υπουργείου Οικονομικών αναφέρουν ότι οι δαπάνες του Κρατικού 
Προϋπολογισμού 1998 θα συγκρατηθούν στο 6%, προκειμένου να επιτευχθούν οι 
στόχοι του Προγράμματος Σύγκλισης της οικονομίας. Στόχος, κυρίως, είναι να 
συγκρατηθούν οι πρωτογενείς δαπάνες για τον σχηματισμό ικανού πρωτογενούς 
πλεονάσματος για τη χρηματοδότηση των δημοσιονομικών ελλειμμάτων. 

Στο πλαίσιο αυτό, το υπουργείο Οικονομικών, σε συνεργασία με τα άλλα υπουργεία 
και, κυρίως, με τα "δαπανοβόρα", θα συμπιέσει τις δαπάνες στα κατώτατα δυνατά 
όρια. Αναφέρεται, εξάλλου, ότι στόχος του νέου Προϋπολογισμού 1998 είναι τα 
έσοδα να αυξηθούν κατά 10%. 

Επισημαίνεται ότι τον περιορισμό των δαπανών και των προσλήψεων ζήτησε το 
υπουργείο Οικονομικών και από τις Νομαρχιακές Αυτοδιοικήσεις στους 
προϋπολογισμούς τους για το 1998.

