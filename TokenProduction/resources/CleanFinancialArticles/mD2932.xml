
Καθόδου συνέχεια...


ΜΕ ΚΑΜΨΗ της τάξης των 19,27 μονάδων ή 1,37% συνέχισε χθες την πτωτική του 
πορεία ο Γενικός Δείκτης Τιμών του ΧΑΑ, που διαμορφώνεται πλέον στις 1.390,96 
μονάδες. Και τούτου ενώ η ενδοσυνεδριακή του διακύμανση ήταν μεταξύ 1.378,59 
και 1.416,76 μονάδων. Ο δείκτης FTSE/ASE-20, ο οποίος απαρτίζεται από μετοχές 
τραπεζών και εταιριών υψηλής κεφαλαιοποίησης σημείωσε ηπιότερη κάμψη της 
τάξης του 1,01%, κλείνοντας στις 762,04 μονάδες. 

Η αξία συναλλαγών διαμορφώθηκε σε 15 δισ. δρχ. επί 5,787 εκατ. τεμαχίων μετοχών 
που άλλαξαν χέρια. Εκ των 229 μετοχών που κινήθηκαν, οι 40 έκλεισαν με κέρδη και 
οι 173 με ζημίες, ενώ 16 δεν παρουσίασαν μεταβολή τιμής. 

Οπως επισήμαναν χθες έγκυρες πηγές απευθυνόμενες προς την "Εξπρές", παρά τις 
εισροές που σημειώθηκαν χθες στη διατραπεζική αγορά, η νέα άνοδος των επιτοκίων 
και η νέα παρέμβαση της Τράπεζας της Ελλάδος με την άντληση 220 δισ. για 
περίοδο 14 ημερών με επιτόκιο 19%, περιόρισε τη ρευστότητα και επέδρασε 
αρνητικά στο Χρηματιστήριο. 

Με limit - up έκλεισε χθες η μετοχή της "Αλυσίδα", την οποία ακολούθησε η 
προνομιούχος της Τράπεζας Κεντρικής Ελλάδος, η προνομιούχος της Βαλκάν 
Εξπόρτ, η κοινή Ηλιοφίν, η ΑΕΓΕΚ και η Μπριτάννια. Αντίθετα, τις σημαντικότερες 
ποσοστιαίες απώλειες κατέγραψε η μετοχή της Τεχνοδομή - Αφοί Τραυλού, η 
Εσκιμό, η Μακεδονικά Κλωστήρια, η Ράδιο Αθήναι, η Αλουμίνιον της Ελλάδας, η 
ΕΚΤΕΡ και η προνομιούχος μετοχή της Εμπορικός Δεσμός. 

Συναλλαγές άνω των 1,13 δισ. δρχ. παρουσίασε για ακόμη μία συνεδρίαση η μετοχή 
της Μυτιληναίος, ενώ ακολούθησε η Σφακιανάκης, η Αλουμίλ, η Ελληνική Εταιρία 
Εμφιάλωσης, η μετοχή του ΟΤΕ, η κοινή Ιντρακόμ και η μετοχή της Ιατρικό Κέντρο. 
Τη σημαντικότερη διακύμανση τιμής παρουσίασε η μετοχή της Αλουμίλ (19,20%), 
την οποία ακολούθησε η μετοχή της ΑΛΚΑΡ (16,07%), της Μακεδονικά 
Κλωστήρια, της ΑΕΓΕΚ, η προνομιούχος της Κλωνατέξ και η Ράδιο Αθήναι.

