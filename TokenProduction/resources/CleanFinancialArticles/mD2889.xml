Φόροι και ανάπτυξη


Η ΕΥΡΥΤΑΤΑ διαδεδομένη πληροφορία πως η κυβέρνηση σχεδιάζει με τον νέο 
Προϋπολογισμό να αυξήσει τον
συντελεστή φορολόγησης των κερδών των μη εισηγμένων στο Χρηματιστήριο 
ανώνυμων εταιριών, οι οποίες
έχουν ονομαστικές μετοχές, από 40% σε 45%, έχει προκαλέσει μεγάλη αναστάτωση 
και ανησυχία στην
επιχειρηματική κοινότητα. Σε σημείο μάλιστα, ορισμένες από αυτές τις εταιρίες να 
αφήνουν να εννοηθεί πως σε
περίπτωση που πραγματοποιηθεί το σενάριο αυτό, θα επανεξετάσουν πολλά από τα 
επιχειρηματικά τους
σχέδια στη χώρα μας. 

Η ΑΡΝΗΤΙΚΗ αντίδραση των μεγάλων επιχειρήσεων είναι απολύτως 
δικαιολογημένη, διότι μια παρόμοια εξέλιξη
θα εντείνει την ήδη υπερβολική φορολογική πίεση που τους ασκείται, σε μια περίοδο 
έντονων προσπαθειών για
επενδύσεις εκσυγχρονισμού και αναδιάρθρωσης μέσω αυτοχρηματοδότησης (τα 
εγχώρια δανειστικά επιτόκια
παραμένουν υψηλά, ενώ ο δανεισμός σε συνάλλαγμα είδαμε τι παγίδες κρύβει) και, 
κατ' επέκταση, μέσω της
ανάγκης συσσώρευσης και μεγιστοποίησης των κερδών τους. 

ΕΙΝΑΙ, επίσης, δικαιολογημένη, διότι ο συντελεστής φορολογίας των κερδών είναι 
ήδη υψηλός σε σύγκριση με τα
διεθνώς κρατούντα. Χαρακτηριστικά αναφέρουμε πως, σύμφωνα με πρόσφατο 
δημοσίευμα του Economist και
με πηγή την πασίγνωστη εταιρία KPMG, συντελεστές φορολόγησης των 
επιχειρήσεων στις χώρες του ΟΟΣΑ
που υπερβαίνουν το 40% συναντώνται μόνο στις Γερμανία, Ιταλία, Ιαπωνία και 
Καναδά, δηλαδή σε χώρες με
πολύ ανεπτυγμένη οικονομία, όπου φυσικά και η ελκυστικότητα του επιχειρείν είναι 
πολύ ευρύτερη και βαθιά
ριζωμένη χάρη στις ευκαιρίες που προσφέρουν οι αγορές τους. 

ΤΕΛΟΣ, η αντίδραση των ελληνικών επιχειρήσεων δικαιολογείται από το γεγονός 
ότι αντί να ακολουθούμε ως
χώρα τη γενικότερη -εξαιτίας του φορολογικού ανταγωνισμού για την προσέλκυση 
επενδύσεων- τάση μείωσης
των φορολογικών συντελεστών στα κέρδη των επιχειρήσεων (και όχι μόνο) όπως 
συμβαίνει τα τελευταία έτη
στην Ε.Ε. και αλλού, αντιθέτως αυξάνουμε τους σχετικούς φόρους. Πρόσφατη 
μελέτη του ΟΟΣΑ (Economic
Survery, Italy 1996), αποδεικνύει πως μεταξύ 1990 και 1994 οι βασικοί φορολογικοί 
συντελεστές επί των
επιχειρηματικών κερδών μειώθηκαν στις περισσότερες χώρες του ΟΟΣΑ από 40-
50% σε 30-35% (εξαιρούνται
οι χώρες που αναφέρει και ο Economist). 

ΠΡΟΣΟΧΗ, λοιπόν, στη φορολόγηση της επιχειρηματικής δραστηριότητας, μην την 
πληρώσουμε ακριβά... 


