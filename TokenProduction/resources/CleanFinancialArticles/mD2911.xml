
Σε επίπεδο ρεκόρ ο Γενικός Δείκτης


ΣΕ ΝΕΟ επίπεδο - ρεκόρ έκλεισε χθες ο Γενικός Δείκτης Τιμών του ΧΑΑ, σε κλίμα 
γενικευμένης επενδυτικής ευφορίας. Και τούτο κατόπιν της δημοσιοποιήσεως 
θετικότερων του αναμενομένου στοιχείων πληθωρισμού μηνός Σεπτεμβρίου, αλλά 
και αισιοδοξίας, ότι τελικώς δεν θα υπάρξει φορολόγηση επί των συναλλαγών. 
Συγκεκριμένα, ο Γενικός Δείκτης Τιμών του ΧΑΑ έκλεισε χθες στις 1.779,35 
μονάδες, καταγράφοντας κέρδη 33,63 μονάδων ή 1,93%. 

Πρόκειται για το υψηλότερο "κλείσιμο" της ιστορίας του δείκτη και σημείο που 
απέχει μόνο 6 μονάδες από το ανώτερο σημείο ενδοσυνεδριακής διακύμανσης όλων 
των εποχών. Ο δείκτης FTSE/ASE σημείωσε χθες κέρδη της τάξης των 20,73 
μονάδων ή 2,03% κλείνοντας στις 1.043,08 μονάδες. Η αξία συναλλαγών ανήλθε σε 
29,86 δισ. δρχ. επί σχεδόν 7,2 εκατ. τεμαχίων μετοχών που άλλαξαν χέρια. Εκ των 
240 μετοχών που κινήθηκαν οι 175 έκλεισαν με κέρδη και οι 44 με ζημίες, ενώ 21 
δεν παρουσίασαν μεταβολή τιμής. 

Οπως επισημαίνουν έγκυρες χρηματιστηριακές πηγές, η πορεία της αγοράς ήταν 
σαφής από την έναρξη των συναλλαγών, καθώς η είδηση περί διαμόρφωσης του 
πληθωρισμού στο επίπεδο του 4,9% τον Σεπτέμβριο έγινε γνωστή από νωρίς. 
Παράλληλα, το κλίμα τονώθηκε περαιτέρω και με τη διευκρίνιση των προθέσεων της 
κυβέρνησης σε ό,τι αφορά στην επιβολή φορολογικού τέλους επί των 
χρηματιστηριακών συναλλαγών. Εντονη συναλλακτική κίνηση παρουσίασε η μετοχή 
της Τράπεζας Εργασίας, καθώς διακινήθηκαν και σημαντικά "πακέτα" της. 

Επίσης, έντονη ήταν η δραστηριότητα της μετοχής της Εθνικής Τραπέζης, του ΟΤΕ, 
της Alpha Τράπεζας Πίστεως, της Εμπορικής Τράπεζας και του Ιατρικού Κέντρου. 
Στο ανώτατο όριο διακύμανσης τερμάτισε η τιμή της μετοχής της Sysware, της 
Μεταλλοπλαστικής Αγρινίου, η προνομιούχος της Χάλυψ, η προνομιούχος 
Ιντρασόφτ, η Ιατρικό Κέντρο και η Κούμπας. Αντίθετα, σημαντική κάμψη σημείωσε 
η μετοχή της Λάνακαμ, της Λάμψας, της Μαξίμ - Περτσινίδης, της Μουριάδης, της 
Τράπεζας Κεντρικής Ελλάδος και της Σιγάλας. 



