Ανήσυχες από τα χρέη οι τράπεζες


Ρεπορτάζ: Γ. Κράλογλου 

ΕΝΤΟΝΩΣ ανησυχούν οι διοικήσεις των μεγάλων κρατικών τραπεζών Εθνικής και 
Εμπορικής, καθώς διαπιστώνουν ότι διογκώνεται, μέρα με την ημέρα, το ρεύμα των 
επιχειρήσεων (μεταξύ των οποίων και πολύ σημαντικές) που οδηγούνται σε πλήρες 
οικονομικό αδιέξοδο, καθιστώντας άμεση την ανάγκη να βρεθεί τρόπος να 
ρυθμιστούν χρέη τους προς τις τράπεζες και διάφορα ταμεία του Δημοσίου. Δέκτης 
των μηνυμάτων του επικίνδυνου αυτού, για την οικονομία του 1998, φαινομένου 
είναι και το υπουργείο Ανάπτυξης, η πολιτική ηγεσία του οποίου παρεμβαίνει με 
διακριτικό ή και δυναμικότερο (ορισμένες φορές) τρόπο τόσο προς τις τράπεζες 
αυτές όσο και προς την ΕΤΒΑ (παρά το γεγονός ότι περνά περίοδο "θεραπείας") 
αναζητώντας διέξοδα στα αδιέξοδα. 

Οπως είναι σε θέση να γνωρίζει η "Εξπρές", την τρέχουσα περίοδο τουλάχιστον 20 
περιπτώσεις μεγάλων βιομηχανικών συγκροτημάτων σε όλη την Ελλάδα είναι σε 
φάση συζητήσεων με τις τράπεζες και με το υπουργείο Ανάπτυξης, με στόχο πιθανές 
λύσεις, που όμως δεν φαίνονται στον ορίζοντα. Πρώτον, γιατί οι τράπεζες, 
φροντίζοντας (πολύ ορθά) να προασπίσουν τη δική τους υγεία στο σημερινό 
ανταγωνισμό, δεν θέλουν να κάνουν άνοιγμα προς το χώρο των νέων 
προβληματικών, έστω και αν υπάρχει πολιτική βούληση. Και δεύτερον, διότι ούτε το 
υπουργείο Ανάπτυξης κρίνει σκόπιμο να παρεμβαίνει στην ελεύθερη οικονομία και 
με έμμεσες λύσεις (ρυθμίσεις ή πάγωμα χρεών) να προκαλεί την επιχειρηματική 
αγορά, αναστατώνοντας τις ισορροπίες στη λειτουργία του ανταγωνισμού. 

Η ανησυχία, όμως, των τραπεζών, αλλά και των αρμοδίων κυβερνητικών 
παραγόντων, παραμένει και διευρύνεται, γιατί καλούνται να συμμετάσχουν και αυτοί 
στο αλυσιδωτό πρόβλημα το οποίο είναι στενά συνδεδεμένο με το φαινόμενο: Την 
ανεργία, δηλαδή, η οποία θα αυξηθεί σημαντικά αν αποφασισθεί να διακοπεί κάθε 
σκέψη για υποβοήθηση τουλάχιστον ενός μέρους από το σύνολο των περιπτώσεων 
(ξεπερνούν τώρα τις 250) που συνθέτουν τη λεγόμενη νέα γενιά των προβληματικών. 

Το θέμα θα απασχολήσει συντομότατα και τον πρωθυπουργό Κ. Σημίτη, ενώ δεν 
αποκλείεται να υπάρξει και σχετική εισήγηση για την οικονομική επιτροπή και το 
Υπουργικό Συμβούλιο, με σκοπό τη συλλογικότερη αντιμετώπιση του φαινομένου.

