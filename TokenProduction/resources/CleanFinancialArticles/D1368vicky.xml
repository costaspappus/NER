ΜΕΤΑΞΥ "ΟΛΥΜΠΙΑΚΟ ΜΕΤΡΟ" ΚΑΙ "ΑΤΤΙΚΟ ΜΕΤΡΟ" 


Προσπάθεια γεφύρωσης του χάσματος...

Ρεπορτάζ: Μιχ. Μυγιάκης ΑΙΦΝΙΔΙΩΣ, χθες, η κοινοπραξία "Ολυμπιακό Μετρό" 
απέσυρε την επιστολή που είχε στείλει στην Αττικό Μετρό Α.Ε. στις 29.4.1997, με 
την οποία ζητούσε να συνταχθεί συγκριτικός πίνακας ή να εκδοθεί απόφαση της 
προϊσταμένης αρχής σχετικά με τον τρόπο πληρωμής των εργασιών ενίσχυσης του 
εδάφους στο τμήμα Δεληγιάννη - Ομόνοια (Αγ. Κωνσταντίνου) του αθηναϊκού 
Μετρό. Σχετική ανακλητική επιστολή απέστειλε χθες στην Αττικό Μετρό Α.Ε. Οπως 
προκύπτει από πληροφορίες, η κοινοπραξία απέσυρε την επιστολή, προκειμένου να 
αποφορτιστεί το κλίμα αντιπαράθεσης μεταξύ των δύο πλευρών. Εν τω μεταξύ, οι 
εργασίες στην Αγίου Κωνσταντίνου έχουν διακοπεί και αναμένεται από σήμερα η 
επανέναρξή τους. Σήμερα, εξάλλου, πραγματοποιείται στη Φρανκφούρτη σύσκεψη 
των διευθυντικών στελεχών της Interinfra και της Siemens, που είναι επικεφαλής της 
αναδόχου κοινοπραξίας. 

Οι ίδιες πληροφορίες αναφέρουν ότι η απόσυρση της επιστολής δεν έχει σχέση με 
την απάντηση που έδωσε στην κοινοπραξία η Αττικό Μετρό Α.Ε., αλλά γίνεται ως 
δείγμα καλής θέλησης από την πλευρά του αναδόχου. 

Σημειώνεται ότι η Αττικό Μετρό Α.Ε. απάντησε στην επιστολή της κοινοπραξίας της 
29ης Απριλίου την επόμενη ημέρα, διευκρινίζοντας ότι οι πληρωμές για τα έργα 
αντιστήριξης στην Αγ. Κωνσταντίνου θα γίνουν με βάση το μνημόνιο συναντίληψης 
της 31.10.1996 και ότι δεν είναι δυνατό να συνταχθούν συγκριτικοί πίνακες. "Εάν 
επιμείνετε, τόνιζε, αυτό σημαίνει ότι προβαίνετε σε μια μονομερή ακύρωση του 
μνημονίου με δική σας ευθύνη, με ό,τι αυτό μπορεί να συνεπάγεται".

