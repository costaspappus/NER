Πτήσεις δολαρίου - στερλίνας


ΤΟ ΔΟΛΑΡΙΟ και η στερλίνα ανέβηκαν σε επίπεδα ρεκόρ στην Αθήνα, καθώς τα 
δύο νομίσματα σημείωσαν μεγάλη αύξηση στις αγορές συναλλάγματος απέναντι στο 
εξασθενημένο μάρκο. 

Στην Αθήνα το δολάριο ανέβηκε στις 287,864 δρχ. και η στερλίνα στις 481,963 δρχ. 
(τιμή πώλησης συναλλάγματος). Το κύριο χαρακτηριστικό στις αγορές ήταν η 
εξασθένηση του μάρκου λόγω των ανησυχιών ότι το υπό δημιουργία σύστημα του 
κοινού ευρωπαϊκού νομίσματος θα έχει πολλά ιδρύματα μέλη και θα είναι 
ασθενέστερο σε σχέση με το μάρκο. 

Η αίσθηση αυτή εξακολούθησε να πιέζει το γερμανικό νόμισμα, το οποίο έπεσε στην 
Ευρώπη στο χαμηλότερο επίπεδο απέναντι στο δολάριο (1,8164 μάρκα) εδώ και 71 
μήνες. Αργότερα στη Ν. Υόρκη το δολάριο ανέβηκε πάνω από τα 1,82 μάρκα.

Η στερλίνα τερμάτισε στην Ευρώπη σε 3,0412 μάρκα, σημειώνοντας άνοδο κατά 
1,42%. 

Το ισχυρό δολάριο και η επανάληψη της ανοδικής πορείας των μετοχών στη Γουώλ 
Στρητ οδήγησε τα ευρωπαϊκά χρηματιστήρια σε υψηλότερα επίπεδα. Στη 
Φρανκφούρτη ο δείκτης DAX ανέβηκε σε επίπεδα ρεκόρ, σημειώνοντας άνοδο 
σχεδόν κατά 3% υπό την επίδραση της ανόδου των τραπεζικών μετοχών μετά τις 
πληροφορίες ότι οι δύο μεγαλύτερες εμπορικές τράπεζες της Γερμανίας θα 
συγχωνευθούν. Στα άλλα χρηματιστήρια ο ενθουσιασμός, ήταν πιο συγκρατημένος. 

Πάντως, το ισχυρό δολάριο βοηθάει την εξαγωγική βιομηχανία της Ευρώπης και 
ανεβάζει τις μετοχές των εταιριών. Στο Λονδίνο ο δείκτης FTSE-100 σημείωσε 
άνοδο κατά 0,85%, ενώ στο Παρίσι ο CAC 40 αυξήθηκε κατά 1,64%. Αύξηση πάνω 
από 1% σημείωσαν και οι δείκτες σε όλα τα άλλα μεγάλα χρηματιστήρια της 
Ευρώπης, ενώ αργά το απόγευμα ο δείκτης Ντόου Τζοουνς στη Ν. Υόρκη είχε 
υπερβεί και πάλι τις 8.000 μονάδες.

