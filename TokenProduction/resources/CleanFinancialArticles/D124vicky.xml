ΑΝΑΣΚΟΠΗΣΗ ΙΟΝΙΚΗΣ ΤΡΑΠΕΖΑΣ ΓΙΑ ΤΟ 1997


Σημαντική διολίσθηση της δραχμής έναντι δολαρίου και λίρας Αγγλίας

Η ΜΙΚΡΗ υποτίμηση που παρουσίασαν τα περισσότερα ευρωπαϊκά νομίσματα, οι 
υψηλοί ρυθμοί ανατίμησης που παρουσίασαν το αμερικανικό δολάριο και η λίρα 
Αγγλίας 
και η άνοδος που είχε το δολάριο Καναδά έναντι της δραχμής, ήταν τα κυριότερα 
χαρακτηριστικά στις συναλλαγματικές εξελίξεις του 1997 (περίοδος δωδεκαμήνου 
Δεκεμβρίου 96 - Δεκεμβρίου 97), επισημαίνει σε σχετική έκθεσή της η Ιονική 
Τράπεζα.

Συγκεκριμένα, όπως αναγράφεται στην έκθεση, η ισοτιμία της ecu έναντι της 
δραχμής το 1997 διαμορφώθηκε στα επιθυμητά επίπεδα των στόχων της 
συναλλαγματικής 
πολιτικής που έθεσε η Τράπεζα της Ελλάδος. Χαρακτηριστικό είναι ότι η ecu για το 
δωδεκάμηνο (Δεκέμβριος 96 - Δεκέμβριος 97), σημείωσε άνοδο έναντι της 
δραχμής κατά 2,07%. Για το αντίστοιχο διάστημα των προηγουμένων ετών 1996 και 
1995, η ecu είχε ανατιμηθεί έναντι της δραχμής κατά 0,44% και 3,12% 
αντίστοιχα. Ο μέσος όρος έτους (1997) της μέσης τιμής fixing της ecu ήταν 308,4 
δρχ. από 301,5 δρχ. που είχε το 1996, σημείωσε δηλαδή άνοδο σε μέσα επίπεδα 
έτους κατά 2,30%.

Εξετάζοντας την πορεία των ξένων νομισμάτων έναντι της δραχμής στο δωδεκάμηνο 
(Δεκέμβριος 96 - Δεκέμβριος 97) και συγκρίνοντάς τη με την αντίστοιχη 
περίοδο προηγουμένων ετών, παρατηρούμε τα εξής:

Ευρωπαϊκά νομίσματα
Χαμηλούς ρυθμούς υποτίμησης παρουσίασαν τα περισσότερα ευρωπαϊκά νομίσματα 
σε σχέση με τη δραχμή στο δωδεκάμηνο (Δεκέμβριος 96 - Δεκέμβριος 97). Η 
υποτίμηση που παρουσίασε το γερμανικό μάρκο, το βελγικό φράγκο και το σελίνι 
Αυστρίας κυμάνθηκε γύρω στο 0,50% από 4% που ήταν το προηγούμενο έτος. Το 
υψηλότερο ποσοστό υποχώρησης σημειώθηκε από το εσκούδο Πορτογαλίας 
(1,79%), το φιορίνι Ολλανδίας (0,95%) και το μάρκο Φινλανδίας (1,61%). Αντίθετα, 
με 
εξαίρεση τη λίρα Αγγλίας (13,72%) και το ελβετικό φράγκο (5,14%) που 
παρουσίασαν υψηλούς ρυθμούς ανατίμησης, το γαλλικό φράγκο και η κορώνα 
Νορβηγίας 
παρουσίασαν μικρή άνοδο έναντι της δραχμής στο δωδεκάμηνο (Δεκέμβριος 96 - 
Δεκέμβριος 97).

Οσον αφορά τις εξελίξεις στην Ευρωπαϊκή Ενωση σε σχέση με την πορεία προς την 
ΟΝΕ και το ενιαίο νόμισμα, σημαντικό γεγονός για το 1997 ήταν η απόφαση του 
ECOFIN να ορίσει τις διμερείς συναλλαγματικές ισοτιμίες των νομισμάτων που θα 
συμμετάσχουν στο ευρώ 8 μήνες πριν από την έναρξη του τρίτου σταδίου της ΟΝΕ -
και συγκεκριμένα στις αρχές Μαίου 1998. Την περίοδο, δηλαδή, κατά την οποία θα 
γίνει η επιλογή των χωρών - μελών που θα συμμετάσχουν στην ΟΝΕ με βάση την 
επίτευξη των κριτηρίων σύγκλισης από τα οικονομικά μεγέθη του 1997.

Μάρκο Γερμανίας: Την περίοδο Δεκέμβριος 96 - Δεκέμβριος 97 το μάρκο 
υποτιμήθηκε έναντι της δραχμής κατά 0,50%. Για το αντίστοιχο διάστημα των 
προηγουμένων 
ετών 1996 και 1995, το γερμανικό νόμισμα είχε ρυθμούς μεταβολής έναντι της 
δραχμής -4,28% και 6,93% αντίστοιχα. Μέσα στο 1997, το μάρκο σημείωσε 
συνολικά 
έξι υποχωρήσεις σε μηνιαία βάση έναντι της δραχμής (εκ των οποίων οι πέντε έγιναν 
την περίοδο Ιούνιος  97 - Δεκέμβριος  97). Την περίοδο Δεκέμβριος  96 - 
Δεκέμβριος  97 το μάρκο σημείωσε μεγάλη υποχώρηση στις διεθνείς χρηματαγορές 
έναντι του δολαρίου σε ποσοστό γύρω στο 15%.

Φράγκο Γαλλίας: Την περίοδο Δεκέμβριος 96 - Δεκέμβριος 97, το φράγκο σημείωσε 
μικρή άνοδο έναντι της δραχμής κατά 0,62%. Για το αντίστοιχο διάστημα των 
προηγουμένων ετών 1996 και 1995, το γαλλικό νόμισμα είχε ρυθμούς μεταβολής 
έναντι της δραχμής -2,64% και 6,67% αντίστοιχα.

Λίρα Αγγλίας: Την περίοδο Δεκέμβριος 96 - Δεκέμβριος 97, η λίρα σημείωσε μεγάλη 
ανατίμηση έναντι της δραχμής κατά 13,72%. Για το αντίστοιχο διάστημα των 
προηγουμένων ετών 1996 και 1995, το αγγλικό νόμισμα είχε ρυθμούς μεταβολής 
έναντι της δραχμής 11,53 και -3,27% αντίστοιχα.

Λιρέτα Ιταλίας: Την περίοδο Δεκέμβριος 96 - Δεκέμβριος 97, το ιταλικό νόμισμα 
σημείωσε ελαφρά υποχώρηση έναντι της δραχμής κατά 0,10%. Για το αντίστοιχο 
διάστημα των προηγουμένων ετών 1996 και 1995, το ιταλικό νόμισμα είχε ρυθμούς 
ανόδου έναντι της δραχμής 7,58% και 0,41% αντίστοιχα.

Ελβετικό φράγκο: Σημαντική ανατίμηση κατά 5,14% σημείωσε το ελβετικό νόμισμα 
έναντι της δραχμής στο δωδεκάμηνο Δεκέμβριος 96 - Δεκέμβριος 97. Για το 
αντίστοιχο διάστημα των προηγουμένων ετών 1996 και 1995, το ελβετικό φράγκο 
είχε ρυθμούς μεταβολής έναντι της δραχμής -9,58% και 11,92% αντίστοιχα.

Ξένα νομίσματα εκτός ευρωπαϊκών
Δολάριο ΗΠΑ: Στο δωδεκάμηνο Δεκέμβριος 96 - Δεκέμβριος 97, το δολάριο 
ανατιμήθηκε έναντι της δραχμής κατά 13,98%. Για το αντίστοιχο διάστημα των 
προηγουμένων ετών 1996 και 1995, το αμερικανικό νόμισμα είχε ρυθμούς 
μεταβολής έναντι της δραχμής 3,11% και -2,02% αντίστοιχα.

Εξελίξεις στον διεθνή χώρο: Η συναλλαγματική εξέλιξη της ισοτιμίας δραχμής - 
δολαρίου καθορίστηκε και από τις εξελίξεις στις διεθνείς αγορές συναλλάγματος. 
Το δολάριο παρουσίασε ιδιαίτερα θετική εικόνα στις διεθνείς χρηματαγορές το 1997, 
όπως και το προηγούμενο έτος, σημειώνοντας υψηλά ποσοστά ανατίμησης έναντι 
των ξένων νομισμάτων. Στο δωδεκάμηνο Δεκέμβριος 96 - Δεκέμβριος 97, το 
αμερικανικό νόμισμα ανατιμήθηκε έναντι του μάρκου και του γιεν σε ποσοστό που 
κυμάνθηκε γύρω στο 15%.

Η θετική πορεία των μακροοικονομικών μεγεθών της οικονομίας των ΗΠΑ, η κρίση 
των χρηματαγορών των χωρών της Ν.Α. Ασίας, τα προβλήματα της ιαπωνικής 
οικονομίας και οι εξελίξεις σε σχέση με την πορεία της Ευρωπαϊκής Νομισματικής 
Ενωσης στο ενιαίο νόμισμα (ευρώ) ήταν οι βασικότεροι λόγοι για την ενίσχυση 
του δολαρίου στις διεθνείς χρηματαγορές.

Οσον αφορά τα δολάρια Καναδά και Αυστραλίας, στην περίοδο Δεκέμβριος 96 - 
Δεκέμβριος 97 είχαν ρυθμούς μεταβολής έναντι της δραχμής κατά 8,83% και -5,27% 
αντίστοιχα. Στο δωδεκάμηνο του προηγούμενου έτους (1996), είχαν σημειώσει 
άνοδο κατά 3,64% και 10,94% αντίστοιχα.

Γιεν Ιαπωνίας: Στην περίοδο Δεκέμβριος 96 - Δεκέμβριος 97, το γιεν σημείωσε 
υποχώρηση έναντι της δραχμής κατά 0,23%. Για το αντίστοιχο διάστημα των 
προηγουμένων ετών 1996 και 1995, το γιεν είχε ρυθμούς υποτίμησης έναντι της 
δραχμής -7,81% και -3,58% αντίστοιχα. Μέσα στο 1997, το γιεν σημείωσε συνολικά 
επτά υποχωρήσεις σε μηνιαία βάση έναντι της δραχμής, ενώ έντονες διακυμάνσεις 
παρουσίασε τόσο στα ποσοστά ανόδου (τον Ιούνιο  97 με 6,40%) όσο και στα 
ποσοστά υποχώρησης (τον Νοέμβριο  97 με 4,92%) σε μηνιαία βάση.

