Οι δηλώσεις Γκρίνσπαν έριξαν τις χρηματαγορές


ΑΝΑΣΤΑΤΩΣΗ στις διεθνείς αγορές αξιών προκάλεσε ο διοικητής της Κεντρικής 
Τράπεζας των ΗΠΑ ( FED ), Αλαν Γκρίνσπαν χθες εκτιμώντας ότι οι ρυθμοί 
οικονομικής ανάπτυξης στη χώρα του, αλλά και οι γενικότερες τάσεις κερδοφορίας 
στα χρηματιστήρια, είναι ανεξέλεγκτοι. Οι δηλώσεις Γκρίνσπαν ενίσχυσαν τις 
ανησυχίες για υψηλότερα επιτόκια και αυτομάτως οι τιμές των μετοχών διολίσθησαν 
στην Ευρώπη και στις ΗΠΑ. Χαρακτηριστικά στο Λονδίνο ο δείκτης FTSE κατέληξε 
στις 5.262,1 μονάδες (-0,82%). 

Η οικονομική ανάπτυξη στις ΗΠΑ στηρίχθηκε στην απουσία πληθωριστικών 
πιέσεων, ενώ παράλληλα διευρύνθηκε σημαντικά η αγορά εργασίας, με δύο 
εκατομμύρια νέους εργαζόμενους. Η προοπτική διεκδίκησης υψηλότερων αποδοχών 
ενδέχεται να οδηγήσει σε πληθωριστικές πιέσεις. Ο Αλαν Γκρίνσπαν προειδοποίησε 
ότι "δεν είναι ρεαλιστικά τα κέρδη στις αγορές αξιών το τελευταίο διάστημα, εάν 
συγκριθούν με αντίστοιχες περιόδους ανάκαμψης στο παρελθόν". 


