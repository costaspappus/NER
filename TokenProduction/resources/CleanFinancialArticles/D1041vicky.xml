ΣΤΗΝ ΟΙΚΟΝΟΜΙΚΗ ΠΟΛΙΤΙΚΗ ΓΙΑ ΤΗΝ ΠΡΟΣΕΧΗ ΔΙΕΤΙΑ 


Ανοίγματα προς τον ιδιωτικό τομέα

ΧΟΝΓΚ - ΚΟΝΓΚ:
 Τoυ Δημ. Σπυρόπουλου 

ΔΙΝΟΝΤΑΣ ιδιαίτερη έμφαση σε πέντε σημεία της ομιλίας του, ο υπουργός Εθνικής 
Οικονομίας και Οικονομικών Γιάν. Παπαντωνίου αναφέρθηκε, από του βήματος του 
Διεθνούς Νομισματικού Ταμείου, στο Χονγκ - Κονγκ, στην πολιτική της διετίας 
1998-99 που, όπως είπε, θα αποτελέσει τον δίαυλο για την ένταξη της χώρας στο 
Ενιαίο Ευρωπαϊκό Σύστημα το αργότερο το 2001. Η ομιλία του κ. Παπαντωνίου είχε 
κατ' αρχήν "απολογιστικό" χαρακτήρα για να υποδηλωθεί η βελτίωση των διαφόρων 
μακροοικονομικών μεγεθών. 

Εστιάσθηκε όμως και σε 7 σημεία της σχεδιαζόμενης για τον επόμενο χρόνο 
οικονομικής στρατηγικής. Μεταξύ αυτών προέχουσα θέση έχουν τα εξής: 
* Υιοθέτηση ευέλικτων νέων σχημάτων χρηματοδοτήσεως δημοσίων έργων με 
αυξημένη χρηματοδότηση και συμμετοχή του ιδιωτικού τομέα τόσο στο επίπεδο της 
μελέτης όσο και στο επίπεδο της κατασκευής. 
* Περαιτέρω εκσυγχρονισμός και ανάπτυξη των αγορών κεφαλαίου και χρήματος με 
προηγούμενη ενίσχυση των εξουσιών των θεσμικών οργάνων της Κεφαλαιαγοράς. 
* Αναδιάρθρωση των χαρτοφυλακίων των τραπεζών που σήμερα, αμέσως ή 
εμμέσως, είναι υπό δημόσιο έλεγχο. 
* Μερική ιδιωτικοποίηση κερδοφόρων σε πρώτη φάση επιχειρήσεων του δημόσιου 
τομέα. 
* Ουσιαστική μεταρρύθμιση τόσο των αγορών εργασίας όσο και των 
κοινωνικοασφαλιστικών συστημάτων "σε βάση κοινωνικής συναινέσεως". 

Παράλληλα, ο υπουργός Εθνικής Οικονομίας, αφού αναφέρθηκε στην ασκηθείσα 
περιοριστική δημοσιονομική και νομισματική πολιτική και στη συμβολή της στην 
αποκλιμάκωση του πληθωρισμού, υπογράμμισε ότι η πολιτική της σκληρής δραχμής 
θα εξακολουθήσει να εφαρμόζεται. Τόνισε συγκεκριμένα ότι "η πολιτική της 
σταθερής δραχμής παραμένει βασική παράμετρος της οικονομικής μας στρατηγικής". 
Οπως είπε τραπεζικός παράγοντας που παρακολουθεί τις εργασίες της Συνόδου, η 
αναφορά αυτή "τονίσθηκε ιδιαίτερα τόσο από τον Διοικητή της Τραπέζης της 
Ελλάδος Λ. Παπαδήμο όσο και από τους επικεφαλής εμπορικών τραπεζών". 
Σημειώνεται μάλιστα ότι αρκετοί εκ των τελευταίων στις συναντήσεις τους με 
εκπροσώπους τόσο πιστωτικών ιδρυμάτων του εξωτερικού όσο και 
χρηματοοικονομικών οίκων (Funds κ.τ.λ.) υπογραμμίζουν τη διάσταση αυτή σε 
συνδυασμό αφενός μεν με το ύψος των ελληνικών επιτοκίων αφετέρου δε με την 
άνοδο του δείκτη του Χρηματιστηρίου Αθηνών. 

Τα σημεία αυτά (ιδιωτικοποιήσεις, σκληρή δραχμή, αλλαγές στην αγορά εργασίας) 
επεσήμανε ως πολιτική μονόδρομου ο κ. Παπαντωνίου σε κλειστό γεύμα όπου 
παρέστησαν οι πρόεδροι των μεγαλυτέρων χρηματοοικονομικών κύκλων, ένα γεύμα 
συνάντησης που είχε προετοιμασθεί από τον Διοικητή της Εθνικής Τραπέζης Θεόδ. 
Καρατζά, ο οποίος και ήταν παρών. Σ' αυτήν αναλύθηκε και η πρωτοβουλία την 
οποία επιχειρεί να αναλάβει η Ελλάδα για προώθηση στα Βαλκάνια κοινών 
επενδυτικών προγραμμάτων που θα στοχεύουν στη βελτίωση των κοινωνικών δομών 
στην ευαίσθητη αυτή περιοχή. 


