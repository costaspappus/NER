ΑΠΟ ΤΗΝ ΚΥΒΕΡΝΗΣΗ 


"Επιθετική πολιτική" στο ΚΠΣ

Ρεπορτάζ: Γ. Διαμαντόπουλος 

Η ΚΥΒΕΡΝΗΣΗ φιλοδοξεί να καλύψει το 1998 σημαντικό τμήμα των 
καθυστερήσεων που σημειώθηκαν στην υλοποίηση του Κοινοτικού Πλαισίου 
Στήριξης τα προηγούμενα έτη. Η λογική αυτή διέπει το Πρόγραμμα Δημοσίων 
Επενδύσεων του 1998, το οποίο, πέραν του σημαντικού ύψους των δαπανών του που 
θα ανέλθουν σε 2 τρισ. δρχ. θα δίνει ακόμη μεγαλύτερη έμφαση στην υλοποίηση των 
συγχρηματοδοτουμένων με την Ευρωπαϊκή Ενωση προγραμμάτων. Οι γενικοί 
άξονες του νέου ΠΔΕ οριστικοποιήθηκαν χθες από τον υπουργό Εθνικής Οικονομίας 
και Οικονομικών Γ. Παπαντωνίου και τον υφυπουργό Εθνικής Οικονομίας Χρ. 
Πάχτα. 

Το υπουργείο Εθνικής Οικονομίας θεωρεί ότι η φετινή θετική εικόνα στην 
υλοποίηση των συγχρηματοδοτουμένων προγραμμάτων δημιουργεί προϋποθέσεις 
για μια "επιθετική πολιτική" το 1998, με την πληρέστερη αξιοποίηση των ιδιωτών 
συμβούλων, που έχουν προσληφθεί από την κυβέρνηση τόσο στο επίπεδο της 
κεντρικής καθοδήγησης όσο και στο επίπεδο των περιφερειών. 

Η κυβέρνηση θεωρεί ότι θα υπάρξει μια "ώθηση" στην υλοποίηση του ΚΠΣ λόγω και 
της αναθεώρησης του Προγράμματος με τη μετακίνηση κονδυλίων περίπου 700 δισ. 
δρχ. από έργα που εμφανίζουν καθυστερήσεις σε έργα που βρίσκονται σε 
προχωρημένο στάδιο ωριμότητας. Το υπουργείο Εθνικής Οικονομίας έχει 
ολοκληρώσει το σχέδιο αναθεώρησης, το οποίο θα τεθεί υπό την έγκριση της 
Επιτροπής Παρακολούθησης του Κοινοτικού Πλαισίου Στήριξης που θα συνέλθει 
στα μέσα Σεπτεμβρίου. 

Στέλεχος του υπουργείου Εθνικής Οικονομίας τόνιζε ότι το 1998 θα είναι το 
κρισιμότερο έτος για το Κοινοτικό Πλαίσιο Στήριξης, αφού τη διετία 1998-1999 
πρέπει να υλοποιηθούν τα 2/3 περίπου του προγράμματος και να "ξεφύγουμε" από 
τις απορροφήσεις 30-31% που σημειώνονται για το πρώτο φετινό εξάμηνο.

