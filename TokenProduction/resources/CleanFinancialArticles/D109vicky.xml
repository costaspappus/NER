ΕΛΒΑΛ: Στα επίπεδα του '96 τα κέρδη εφέτος


ΣΤΟ ΥΨΟΣ των αρχικών προβλέψεων θα ανέλθουν τα προ φόρων κέρδη της 
εισηγμένης εταιρίας ΕΛΒΑΛ, του ομίλου Βιοχάλκο, για τη χρήση 1997, παρά τα 
μειωμένα αποτελέσματα του α' εξαμήνου. Με τη διαβεβαίωση αυτή έφυγαν χθες από 
τις εγκαταστάσεις των εργοστασίων της εταιρίας -και της "ομόσταυλης" ΧΑΛΚΟΡ- 
εκπρόσωποι των θεσμικών επενδυτών. Ως αιτία για τα μειωμένα αποτελέσματα του 
α' εξαμήνου αναφέρθηκε η χρονική διάσταση μεταξύ κόστους και τιμολόγησης των 
πωλήσεων. 

Ειδικότερα, σύμφωνα με πληροφορίες, ελέχθη ότι στο α' εξάμηνο τιμολογήθηκαν 
πωλήσεις του τελευταίου διαστήματος του 1996 και της αρχής του τρέχοντος έτους, 
ενώ στα κόστη του α' εξαμήνου περιλαμβάνονται και τα κόστη πωλήσεων που θα 
τιμολογηθούν στο β' εξάμηνο. Οι προσκεκλημένοι θεσμικοί ξεναγήθηκαν στις 
βιομηχανικές εγκαταστάσεις και ενημερώθηκαν για τις παραγωγικές διαδικασίες και 
τα προϊόντα. Τα σχόλια των θεσμικών (εκπρόσωποι ΑΕΔΑΚ και ΕΕΧ) ήταν θετικά, 
τόσο για το επίπεδο αυτοματισμού των εγκαταστάσεων, όσο και σε θέματα 
διασφάλισης ποιότητας. 


