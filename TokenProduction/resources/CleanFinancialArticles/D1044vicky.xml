ΤΟ ΨΥΧΟΛΟΓΙΚΟ "φράγμα".


των 1.700 μονάδων υπερπήδησε χθες ο γενικός δείκτης τιμών του ΧΑΑ, 
πραγματοποιώντας άλμα της τάξης του 1,33%, εν μέσω αυξημένων συναλλαγών. Και 
τούτο ενώ οι "επιδόσεις" του πολυδιαφημισμένου νέου δείκτη FTSE/ASE-20, ο 
οποίος είχε χθες την "παρθενική" του στην αγορά, εμφανίστηκαν καλύτερες. 
Συγκεκριμένα, ενώ ο γενικός δείκτης τιμών του ΧΑΑ έκλεισε στις 1.716,24 μονάδες, 
ο νέος δείκτης τιμών FTSE/ASE-20 τερμάτισε τη συνεδρίαση στις 1.014,11 μονάδες, 
με κέρδη της τάξης του 1,41%. 

Εγκυρες πηγές της χρηματιστηριακής αγοράς απέδιδαν τη χθεσινή άνοδο τιμών στη 
συνεχιζόμενη ροή βελτιωμένων αποτελεσμάτων εκ μέρους των εισηγμένων 
επιχειρήσεων, αλλά και στην περιρρέουσα ρευστότητα που εμφανίζονται να 
διαθέτουν αμοιβαία κεφάλαια που επενδύουν στο ΧΑΑ. 

Λίγο μετά τη λήξη της χρηματιστηριακής συνεδρίασης, παρουσιάζοντας τη 
φιλοσοφία επί της οποίας στηρίχθηκε η δημιουργία του νέου χρηματιστηριακού 
εργαλείου, από τη θυγατρική εταιρία του Χρηματιστηρίου του Λονδίνου και της 
εφημερίδας Financial Times σε συνεργασία με το ΧΑΑ, ο πρόεδρος του 
Χρηματιστηρίου Εμμ. Ξανθάκης επισήμανε, μεταξύ άλλων, ότι η υιοθέτηση του 
FTSE/ASE-20 έχει ως στόχο αφενός την προσέλκυση αλλοδαπού επενδυτικού 
ενδιαφέροντος και, αφετέρου, τη χρησιμοποίησή του στο πλαίσιο της υπό 
δημιουργία αγοράς παραγώγων μετοχικών προϊόντων.

