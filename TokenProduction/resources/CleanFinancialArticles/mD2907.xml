Εκτόξευση συναλλαγών λόγω "πακέτου"


ΕΝΤΟΝΑ ανοδικές τάσεις χαρακτήρισαν τη χθεσινή χρηματιστηριακή συνεδρίαση, 
στη λήξη της οποίας ο Γενικός Δείκτης τιμών βρισκόταν στις 1.754,67 μονάδες, 
καταγράφοντας κέρδη της τάξης των 20,55 μονάδων ή 1,19%. Και τούτο ενώ κατά 
την έναρξη των συναλλαγών είχε βρεθεί έως και στις 1.726,08 μονάδες. Σχετικά 
χαμηλότερα, της τάξης του 1,04% ήσαν τα χθεσινά κέρδη του FTSE/ASE, ο οποίος 
"έκλεισε" στις 1.031,67 μονάδες. 

Η αξία των συναλλαγών ανήλθε σε 34,34 δισ. δρχ. καθώς 8,37 εκ. τεμάχια μετοχών 
άλλαξαν χέρια. Μεταξύ αυτών και 2,7 εκ. τεμάχια της Ελληνικά Καλώδια, καθώς 
1,35 εκ. τεμ. άλλαξαν χέρια δύο φορές στη τιμή των 5.555 δρχ. ανά μετοχή και 5.577 
δρχ. ανά μετοχή, αντιστοίχως. Με "πακέτο" διακινήθηκαν επίσης και 248.000 της 
Τηλέτυπος στην τιμή των 1.800 δρχ. ανά μετοχή. Συνολικά εκ των 253 μετοχών που 
κινήθηκαν, οι 156 έκλεισαν με κέρδη και οι 72 με ζημίες ενώ 25 δεν παρουσίασαν 
μεταβολή τιμής. 

Τα σημαντικότερα κέρδη παρουσίασε ο δείκτης της Παράλληλης αγοράς, ενώ υψηλά 
ήσαν τα κέρδη και για τις ασφαλιστικές εταιρίες. Στο ανώτερο πλαφόν έκλεισε χθες η 
μετοχή της Ελληνικής Βιομηχανίας Ζαχάρεως και η προνομιούχος της Sato. 
Ακολούθησε η Metrolife-Εμπορική, η ΚΡΕΚΑ, η Πλ. Μακεδονίας και η ΒΙΣ. 
Αντίθετα, τις σημαντικότερες ζημιές σημείωσε η μετοχή της Μουριάδης, την οποία 
ακολούθησε η προνομιούχος της Χάλυψ, η κοινή Λάνακαμ, η προνομιούχος Εσκιμό, 
η κοινή Οινέργα, η Εργάς και η προνομιούχος Ηλιοφίν. 

Πέραν της μετοχής της Ελληνικά Καλώδια, επί τής οποίας κατεγράφησαν 
συναλλαγές ύψους 15 δισ. δρχ., κινητικότητα παρουσίασε για ακόμη μία συνεδρίαση 
η μετοχή της 3Ε καταγράφοντας συναλλαγές ύψους 2,4 δισ. δρχ. ενώ έκλεισε στις 
14.090 δρχ. με κέρδη 190 δρχ. ή 1,37%. Και τούτο παρά τις ρευστοποιήσεις που 
σημειώθηκαν, στο πλαίσιο της ρευστοποίησης κερδών που παρατηρήθηκε την ίδια 
ημέρα της ανακοίνωσης της πλήρους εξαγοράς της "ομόσταυλης" Molino από την 
3Ε. 



