ΑΠΑΙΤΟΥΝΤΑΙ ΓΙΑ ΤΟ 1997 


Αλλα 400 δισ. δάνεια στα Ταμεία

Ρεπορτάζ: Γ. Διαμαντόπουλος 

ΘΑ ΥΠΕΡΒΕΙ τα 400 δισ. δρχ. ο δανεισμός των 7 μεγαλύτερων ασφαλιστικών 
οργανισμών φέτος, ενώ το 1997 είναι το δεύτερο κατά σειρά έτος σημαντικής 
επιδείνωσης του οικονομικού τους αποτελέσματος. 

Σύμφωνα με στοιχεία του υπουργείου Εθνικής Οικονομίας που αφορούν τους 7 
μεγαλύτερους οργανισμούς κοινωνικής ασφάλισης (ΙΚΑ, ΝΑΤ, ΟΓΑ, ΟΑΕΔ, ΟΕΚ, 
Εργατική Εστία και ΕΟΠ), οι ακαθάριστες δανειακές ανάγκες αυτών θα υπερβούν τα 
400 δισ. δρχ. το 1997, έναντι 266,7 δισ. δρχ. το 1996. Μετά την αφαίρεση των 
χρεολυσίων ύψους 136,7 δισ. δρχ. το καθαρό έλλειμμα των ασφαλιστικών 
οργανισμών το 1997 θα διαμορφωθεί στα 255 δισ. δρχ. και θα ανέλθει σε 0,8% του 
ΑΕΠ από 0,5% του ΑΕΠ το 1996. 

Από την εξέταση του οικονομικού αποτελέσματος των ασφαλιστικών οργανισμών 
την τελευταία οκταετία, συνάγεται ότι το 1996 ανεκόπη μια πορεία μείωσης του 
δανεισμού τους που διήρκεσε από το 1992 έως το 1995. Σημειώνεται ότι οι 
ακαθάριστες δανειακές ανάγκες των οργανισμών αυτών, από 415,6 δισ. δρχ. που 
ήταν το 1992, κατήλθαν σε 148,1 δισ. δρχ. το 1995, για να φθάσουν τα 266,7 δισ. 
δρχ. το 1996 και να υπερβούν τα 400 δισ. δρχ. εφέτος. 

Οικονομικοί κύκλοι τόνιζαν ότι η εικόνα όπως συντίθεται από τα στοιχεία αυτά 
προκαλεί για άμεσες παρεμβάσεις στο ασφαλιστικό σύστημα, αφού η οικονομική 
θέση των ταμείων συνεχώς θα επιδεινώνεται. 

Σε ό,τι αφορά την κυβέρνηση είναι βέβαιο ότι το θέμα παρεμβάσεων στο 
ασφαλιστικό σύστημα είναι υπαρκτό. Το θέμα ετέθη επί της αρχής στον κοινωνικό 
διάλογο, αλλά το πότε θα ωριμάσει η στιγμή για αποφάσεις και επιλογές σε καμία 
περίπτωση δεν έχει αποσαφηνισθεί. 

Και τούτο διότι η κυβέρνηση "μετράει" τις αντιδράσεις οι οποίες θεωρείται βέβαιο 
ότι θα εκδηλωθούν και εντός του κυβερνώντος κόμματος. Αμέσως μετά τον 
Δεκαπενταύγουστο, αναμένεται ότι θα διαφανούν οι κυβερνητικές προθέσεις 
αναφορικά και με το θέμα του συστήματος κοινωνικής ασφάλισης.

