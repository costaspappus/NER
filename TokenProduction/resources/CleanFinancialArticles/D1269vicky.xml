ΜΕΤΑΦΟΡΕΣ 


Επισπεύδεται η μετεγκατάσταση της ΟΑ στα Σπάτα

Ρεπορτάζ: Κ. Παπαθεοδώρου 

ΤΟ ΔΡΟΜΟ προς τα Σπάτα παίρνει η Ολυμπιακή και ήδη ετοιμάζεται το σχετικό 
πλαίσιο. Χθες κατά τη συνάντηση του υπουργού Εθνικής Οικονομίας και 
Οικονομικών, Γιάννου Παπαντωνίου, και του υφυπουργού Μεταφορών, Μανώλη 
Λουκάκη, στην οποία συμμετείχε και ο πρόεδρος και διευθύνων σύμβουλος της Ο.Α. 
Θεόδωρος Τσακιρίδης, αποφασίστηκε να επισπευσθεί η διαδικασία, γιατί οι χρόνοι 
πιέζουν ασφυκτικά και η κατασκευάστρια εταιρία κρούει τον κώδωνα του κινδύνου. 

Κατά τη χθεσινή σύσκεψη, αποφασίστηκε να χρηματοδοτηθεί από την κυβέρνηση η 
αναγκαία υποδομή μετεγκατάστασης και η διοίκηση της Ολυμπιακής να προχωρήσει, 
στο διάστημα κατασκευής των έργων, στη σύναψη στρατηγικών συμμαχιών και 
συμφωνιών για επιμέρους δραστηριότητες. 

Ο Κ. Τσακιρίδης δεσμεύτηκε, σύμφωνα με πληροφορίες, να προχωρήσει στη 
σύνταξη τεχνοοικονομικής μελέτης μετεγκατάστασης με ακριβή οικονομικά 
στοιχεία. Οπως είναι γνωστό, η Ο.Α. είχε αρχικά προσδιορίσει το κόστος σε 118 δισ. 
δρχ., ενώ η κυβέρνηση είχε εκτιμήσει ότι απαιτούνται περίπου 50 δισ. Οι πρώτες 
εκτιμήσεις αναφέρουν ότι τελικά το κόστος μετεγκατάστασης θα βρίσκεται κάπου 
στη μέση των δύο προϋπολογισμών. 

Ταυτόχρονα, αποφασίστηκε να συνεχιστούν οι διαπραγματεύσεις μεταξύ Ο.Α. και 
της εταιρίας "Αερολιμήν Αθηνών" για τις βασικές επενδύσεις στους κύριους τομείς. 
Σε ό,τι αφορά τις επιμέρους δραστηριότητες, όπως η συντήρηση αεροσκαφών, η 
επίγεια εξυπηρέτηση, οι εμπορευματικές μεταφορές και η τροφοδοσία αεροσκαφών 
δόθηκε οδηγία στον Κ. Τσακιρίδη να προχωρήσει σε συνεργασίες και συμφωνίες με 
άλλες αεροπορικές εταιρίες. 

Τέλος και σύμφωνα με τις ίδιες πληροφορίες, απεφασίσθη η διοίκηση της Ο.Α. να 
προχωρήσει στην προκήρυξη διαγωνισμού για την πρόσληψη Project manager και 
τεχνικού συμβούλου. Ο πρώτος θα αναλάβει το σχεδιασμό και συντονισμό των 
έργων μετεγκατάστασης και ο δεύτερος τη σύνταξη του επιχειρηματικού πλάνου της 
διαδικασίας.

