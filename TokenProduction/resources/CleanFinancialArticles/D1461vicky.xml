Η μετάβαση στην ΟΝΕ θα έχει νικητές
 και ηττημένους...


Του Δ. Σπυρόπουλου

Η ΔΙΑΔΙΚΑΣΙΑ μετάβασης στην ΟΝΕ θα αναδείξει νικητές και ηττημένους, τονίζει 
ο διευθύνων σύμβουλος της Eurobank Νικ. Νανόπουλος σε άρθρο του, στο πλαίσιο 
της έρευνας της "Εξπρές" για τις τράπεζες και το ευρώ.

Ο κ. Νανόπουλος εκτιμά ότι η επικράτηση του ενιαίου νομίσματος θα μεταβάλει εκ 
βάθρων τις συνθήκες ανταγωνισμού. Αυτό θα έχει ως συνέπεια το άνοιγμα της 
εγχώριας αγοράς στη διεθνή τραπεζική άμιλλα και την κατάργηση κάθε 
προστατευτισμού που σήμερα ευνοεί τις ελληνικές τράπεζες.

Ο κ. Νανόπουλος υποστηρίζει ότι οι τράπεζες θα σηκώσουν, περισσότερο από 
οποιονδήποτε άλλο φορέα, το βάρος της προσαρμογής στο νέο οικονομικό 
περιβάλλον και ως εκ τούτου δημιουργείται ανάγκη για τεχνολογικό εκσυγχρονισμό, 
αυτοματοποίηση και συμπίεση του λειτουργικού κόστους.

Ο διευθύνων σύμβουλος της Eurobank προβλέπει ότι οι τράπεζες που θα διακριθούν 
είναι εκείνες που θα βρίσκονται κοντά στους πελάτες τους και στις εξελίξεις.

Επισημαίνει ότι η νέα συγκυρία ευνοεί το σχετικά μεγάλο μέγεθος, θεωρεί ότι είναι 
προφανής η ανάγκη για συγχωνεύσεις, εξαγορές και συνεργασίες και χαρακτηρίζει 
αναγκαία τη συστηματική αποκρατικοποίηση των υπό δημόσιο έλεγχο τραπεζών.

