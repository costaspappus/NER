ΜΕΛΕΤΗ ICAP 


Ενταση ανταγωνισμού στους χυμούς

ΜΕ ΡΥΘΜΟ χαμηλότερο του 5% σύμφωνα με μελέτη της ICAP Α.Ε. προβλέπεται 
ότι θα κινηθεί η αγορά (σε όγκο) χυμών - αναψυκτικών, στο διάστημα 1997 - 1999, 
καθώς η κατανάλωση των προϊόντων αυτών κυμαίνεται ήδη σε υψηλά επίπεδα. 
Παράλληλα, αναμένεται ένταση του ανταγωνισμού μεταξύ των εταιριών του κλάδου 
με σημείο αιχμής και την παραγωγή νέων προϊόντων. 

Σύμφωνα με τη νέα κλαδική μελέτη της Διεύθυνσης Μελετών της ICAP "Χυμοί - 
Αναψυκτικά, η κατανάλωση χυμών στο χρονικό διάστημα 1990-1996 αυξήθηκε σε 
ποσοστό 57,73% και έφθασε τα 173,5 εκατ. λίτρα έναντι 110 εκατ. λίτρων το 1990. 
Τη μερίδα του λέοντος στην κατανάλωση κατέχουν οι χυμοί μακράς διαρκείας, το 
μερίδιο των οποίων εκτιμάται σε 75%, ενώ το υπόλοιπο 25% κατέχουν οι χυμοί 
μικρής διάρκειας. 

Ουσιαστικά, το 90% περίπου της ελληνικής αγοράς χυμών ελέγχεται από πέντε 
επιχειρήσεις: 3Ε, ΔΕΛΤΑ, Φλώρινα - Χωναίος, ΕΒΓΑ και Pepsico - ΗΒΗ (μόνο η 
3Ε και η ΔΕΛΤΑ υπολογίζεται ότι ελέγχουν ποσοστό άνω του 70% της αγοράς). Η 
αγορά των αναψυκτικών, με βάση τις εκτιμήσεις των μελετητών της ICAP άγγιξε το 
1996 τα 690 εκατ. λίτρα από 520 εκατ. λίτρα που ήταν το 1990, σημειώνοντας 
αύξηση της τάξης του 32,69%. Κυρίαρχοι στην κατανάλωση αναδεικνύονται τα 
αναψυκτικά τύπου cola με μερίδιο που προσεγγίζει το 57%. Τη δεύτερη θέση στις 
προτιμήσεις των καταναλωτών διατηρούν οι πορτοκαλάδες με μερίδιο που αγγίζει το 
17%. 

Η αγορά τα αναψυκτικών ελέγχεται από δύο μόνο εταιρίες: Την 3Ε και την Pepsico - 
ΗΒΗ. Το συνολικό τους μερίδιο υπολογίζεται σε ποσοστό πλέον του 85%. Αξίζει να 
σημειωθεί ότι ανοδική πορεία εμφανίζουν τα τελευταία χρόνια τα private label 
αναψυκτικά κυρίως τύπου cola, εξαιτίας της χαμηλής τους τιμής. Ωστόσο, το μερίδιό 
τους είναι ακόμη μικρό. 


