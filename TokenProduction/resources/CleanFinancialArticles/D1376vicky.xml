ΤΟ ΔΗΜΟΣΙΟ ΠΑΡΟΥΣΙΑΖΕΙ ΝΕΟΥ ΤΥΠΟΥ ΟΜΟΛΟΓΑ ΚΑΙ ΕΝΤΟΚΑ 


"Υπερπροσφορά" κρατικών τίτλων

Ρεπορτάζ: Θ. Παναγόπουλος ΕΝΑ νέο κύκλο πρωτοεμφανιζόμενων κρατικών τίτλων 
ανοίγει τη Δευτέρα 19 Μαόου η έκδοση τιμαριθμοποιημένων ομολόγων με 
τοκομερίδια πενταετούς και δεκαετούς διάρκειας, με πραγματική απόδοση τεσσάρων 
εκατοστιαίων μονάδων πάνω από τον πληθωρισμό! Κατόπιν, και αφού 
προηγουμένως θα έχουν εκδοθεί στις 2 Ιουνίου για πρώτη φορά ετήσια έντοκα 
γραμμάτια με μονοψήφιο επιτόκιο (σήμερα 10,30%) θα δημοπρατηθούν περί τα 
μέσα Ιουνίου, 10ετή ομόλογα σταθερού επιτοκίου με "ζητούμενο" εκ μέρους του 
Δημοσίου ένα ποσό γύρω στα 150 δισ. δρχ. 

Προαναγγέλλοντας αυτό το νέο γύρο χθες ο υφυπουργός Οικονομικών Ν. 
Χριστοδουλάκης, εξεφράσθη αισιόδοξα για την υποδοχή των νέων τίτλων από το 
επενδυτικό κοινό, σημειώνοντας την επιτυχία των zero coupons, που μετά τις 
τοποθετήσεις κεφαλαίων ύψους 490 δισ. δρχ. στην τελευταία έκδοση, έχουν καλύψει 
μόνο στο α' τετράμηνο του 1997 το 72% του στόχου για ολόκληρο το έτος (δύο 
τρισ. δρχ.). Κύριο χαρακτηριστικό των τιμαριθμοποιημένων ομολόγων είναι ότι 
παρέχουν πλήρη εξασφάλιση στους επενδυτές έναντι του πληθωρισμού, η οποία θα 
υπολογίζεται και θα καταβάλλεται στη λήξη των τίτλων, καθώς και τη σταθερή 
πρόσοδο (4%) πάνω από τον πληθωρισμό, που θα καταβάλλεται κατά την εξόφληση 
των ετήσιων τοκομεριδίων και θα υπολογίζεται επί του αναπροσαρμοσμένου κάθε 
χρόνο, λόγω της επιδράσεως του πληθωρισμού, κεφαλαίου. 

Στο πλαίσιο της ευχερέστερης εξυπηρέτησης του χρέους, ο κ. Χριστοδουλάκης θα 
επισκεφθεί το Λονδίνο με σκοπό να ολοκληρωθεί η διαδικασία συνάψεως 
κοινοπρακτικού δανείου του Δημοσίου στο εξωτερικό, ποσού 1,25 δισ. δολαρίων 
ΗΠΑ, και συγκεκριμένα να αναχρηματοδοτηθούν (προπληρωθούν) κοινοπρακτικά 
δάνεια του Δημοσίου του 1994 και 1995 συνολικού ύψους 1,1 δισ. δολαρίων (με 
spreads έως και 0,75 επί του Libor). Το δάνειο θα έχει πενταετή διάρκεια και 
επιτόκιο δολαριακό Libor +0,25%, ενώ μέσω αυτού υπερκαλύπτεται το ποσό της 
αναχρηματοδότησης κατά 150 εκατ. δολάρια.

