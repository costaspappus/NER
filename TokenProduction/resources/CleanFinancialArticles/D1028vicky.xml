Η ΚΥΒΕΡΝΗΣΗ ΕΦΑΡΜΟΖΕΙ ΜΑΚΡΟΠΝΟΟ ΣΧΕΔΙΟ ΟΙΚΟΝΟΜΙΚΗΣ 
ΣΥΝΕΡΓΑΣΙΑΣ 


Χέρι βοηθείας στα Βαλκάνια

Η ΑΣΦΑΛΕΙΑ και η σταθερότητα στα Βαλκάνια, αλλά και η οικονομική και 
κοινωνική ανασυγκρότηση των βαλκανικών χωρών, οι οποίες αντιμετωπίζουν πολλά 
προβλήματα, αποτελεί τη βασική επιδίωξη της ελληνικής Κυβέρνησης, όπως αυτή 
διατυπώθηκε στη χθεσινή εισήγηση του πρωθυπουργού Κώστα Σημίτη, στη 
συνεδρίαση του Υπουργικού Συμβουλίου. 

Στο πλαίσιο αυτό, και με δεδομένο ότι με ελληνική πρωτοβουλία θα οργανωθεί, τον 
επόμενο Νοέμβριο, στην Κρήτη, μια Βαλκανική Διάσκεψη με τη συμμετοχή όλων 
των βαλκανικών χωρών, συμπεριλαμβανομένης και της Τουρκίας, η Κυβέρνηση έχει 
θέσει σε εφαρμογή ένα μακροπρόθεσμο σχέδιο οικονομικής συνεργασίας σε ένα 
ευρύ φάσμα τομέων. Συγκεκριμένα, η Κυβέρνηση σκέπτεται να αξιοποιήσει τα 
κοινοτικά προγράμματα αλλά και τις επενδύσεις του Ελληνικού Δημοσίου, ώστε να 
συνδέσει την ανάπτυξη των γειτονικών χωρών με τη δική της. 

Εμφαση θα δοθεί στη παροχή πιστωτικών ενισχύσεων και επιχορηγήσεων 
αναπτυξιακού χαρακτήρα, καθώς και σε έργα υποδομής και τεχνικής υποστήριξης. 
Προς την κατεύθυνση αυτή, ελληνικές τράπεζες σε συνεργασία με ξένους 
τραπεζικούς οργανισμούς, μεγάλοι Οργανισμοί του Ελληνικού Δημοσίου (ΔΕΗ, 
ΟΤΕ), το Δημόσιο υπό τη στενή του έννοια, και μεγάλες ελληνικές τεχνικές εταιρίες, 
έχουν κληθεί να αναλάβουν μεγάλες πρωτοβουλίες. Για το λόγο αυτόν έχει ήδη 
αρχίσει να λειτουργεί ειδική Επιτροπή για τις Οικονομικές Σχέσεις (ΕΔΟΣ), στην 
οποία συμμετέχουν εκπρόσωποι διαφόρων υπουργείων της Ελλάδας, και η οποία 
παρακολουθεί και συντονίζει αυτή τη προσπάθεια. 

Τέλος, η κυβέρνηση, με τη βοήθεια του τρίτου Κοινοτικού Πλαισίου Στήριξης, θα 
δώσει το βάρος στην ολοκλήρωση των έργων υποδομής της Βορείου Ελλάδος με 
σκοπό να καταστήσει τη Θεσσαλονίκη το κέντρο της ευρύτερης περιοχής που θα 
αποτελέσει και την ατμομηχανή της ανάπτυξης των Βαλκανίων.

