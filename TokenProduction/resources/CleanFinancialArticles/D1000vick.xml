ΠΑΡΕΜΒΑΣΗ ΤΟΥ ΣΕΒ ΣΤΙΣ ΑΠΟΠΕΙΡΕΣ ΠΟΛΩΣΗΣ 


Ανοιχτό μυαλό στο διάλογο

"ΠΡΟΣΕΡΧΟΜΑΣΤΕ στον κοινωνικό διάλογο με ανοιχτό μυαλό, έτοιμοι να 
αποδεχθούμε όλες τις προτάσεις που συμβάλλουν στην προώθηση των στόχων της 
οικονομικής ανάπτυξης, αλλά και να αιτιολογήσουμε πειστικά την αντίθεσή μας, 
όπου το θεωρούμε αναγκαίο". 

Με τη δήλωση αυτή απάντησε χθες ο πρόεδρος του ΣΕΒ I. Στράτος, στα 
δημοσιεύματα που έφεραν το Σύνδεσμο να προσέρχεται στον κοινωνικό διάλογο 
υποβάλλοντας 20 προτάσεις με τις οποίες επιχειρείται η ανατροπή των υφιστάμενων 
εργασιακών σχέσεων. 

Οπως τόνισε ο κ. Στράτος, τα όσα δημοσιεύθηκαν έχουν σταχυολογηθεί από έκδοση 
του Συνδέσμου, που δημοσιοποιήθηκε το Μάιο του 1995 και η οποία αποτελεί 
παρουσίαση ολόκληρου του πλέγματος των θέσεων του ΣΕΒ για την ανεργία και την 
απασχόληση. 

"Οι θέσεις αυτές -είπε ο κ. Στράτος- δεν αποτελούν κάτι νέο ή άγνωστο, αφού έχουν 
γνωστοποιηθεί στους κοινωνικούς εταίρους, έχουν λάβει ευρύτατη δημοσιότητα και 
συζητήθηκαν εκτενώς στην οικονομική και κοινωνική επιτροπή". 

Σε ό,τι αφορά τη διαδικασία του κοινωνικού διαλόγου, που βρίσκεται σε εξέλιξη, ο 
Σύνδεσμος μελετά τις προτάσεις της κυβέρνησης που έγιναν πρόσφατα γνωστές για 
τα θέματα της ανεργίας και της απασχόλησης, και θα διαμορφώσει σύντομα 
συγκεκριμένες θέσεις, επιδιώκοντας -όπως τόνισε για άλλη μια φορά ο κ. Στράτος- 
τη μέγιστη δυνατή σύμπτωση απόψεων.

