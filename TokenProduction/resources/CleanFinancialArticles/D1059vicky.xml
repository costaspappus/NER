ΠΡΟΫΠΟΛΟΓΙΣΜΟΣ 1997 


Στα 300 δισ. η "μαύρη τρύπα"...

Η ΠΡΟΒΛΕΠΟΜΕΝΗ υπέρβαση των δαπανών τουλάχιστον κατά 150 δισ. δραχμές 
και η υστέρηση των εσόδων σε επίπεδα σαφώς υψηλότερα επίσης των 150 δισ. δρχ. 
κατά το 1997, προβληματίζουν έντονα την κυβέρνηση. Και μάλιστα, ενόψει και της 
κατάρτισης του νέου Προϋπολογισμού, που αποτέλεσε αντικείμενο χθεσινής 
σύσκεψης στο υπουργείο Εθνικής Οικονομίας υπό τον υπουργό Γ. Παπαντωνίου και 
με τη συμμετοχή των υφυπουργών Ν. Χριστοδουλάκη και Γ. Δρυ, καθώς και 
υπηρεσιακών παραγόντων. 

Τα δύο αυτά σοβαρά προβλήματα στην εκτέλεση του τρέχοντος Προϋπολογισμού, 
θα αποτελέσουν αντικείμενο νέας σύσκεψης που θα πραγματοποιηθεί αύριο, αυτή 
την φορά υπό τον πρωθυπουργό Κ. Σημίτη, ο οποίος θα ενημερωθεί από τον κ. 
Παπαντωνίου. Στη χθεσινή σύσκεψη εξετάσθηκαν διάφορα "σενάρια" που θα 
μπορούσαν να υποστηρίξουν τον Προϋπολογισμό 1998, όπως είναι η επιβολή τελών 
στην κινητή τηλεφωνία, η επιβολή φόρου στις αγοραπωλησίες μετοχών και η αύξηση 
του φόρου στις αποδόσεις των κρατικών τίτλων. 

Σύμφωνα με πληροφορίες, οι δαπάνες του Κρατικού Προϋπολογισμού 1998 θα 
συγκρατηθούν στο 6% προκειμένου να επιτευχθούν οι στόχοι του Προγράμματος 
Σύγκλισης της οικονομίας. Στόχος κυρίως είναι να συγκρατηθούν οι πρωτογενείς 
δαπάνες για τον σχηματισμό πρωτογενούς πλεονάσματος για τη χρηματοδότηση των 
δημοσιονομικών ελλειμμάτων. Σημειώνεται ότι το υπουργείο Οικονομικών 
αποσκοπεί στη συμπίεση των δαπανών για το 1998 πέραν των υπουργείων και για 
την Αυτοδιοίκηση. 


