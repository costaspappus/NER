ΚΑΤΩ Ο ΠΛΗΘΩΡΙΣΜΟΣ, ΠΑΝΩ ΤΑ ΕΠΙΤΟΚΙΑ


"Απεταξάμην" για την υποτίμηση

ΤΗΝ ΩΡΑ που στις οθόνες των ηλεκτρονικών υπολογιστών της Στατιστικής 
Υπηρεσίας εμφανιζόταν το 4,7% ως ο πληθωρισμός για το 1997 (αρχή - τέλος 
χρόνου), που είναι και το καλύτερο αποτέλεσμα των τελευταίων 26 ετών, στις 
οθόνες των κυριότερων dealing rooms της χώρας παρακολουθείτο βήμα προς βήμα η 
συμπεριφορά της δραχμής έναντι των κυριότερων νομισμάτων της Ευρώπης αλλά 
και του δολαρίου. Συμπεριφορά που, παρά τις όποιες ανησυχίες, εξελίχθηκε ομαλά, 
αφού χθες η εκροή συναλλάγματος ήταν περιορισμένη (περίπου 180 εκατ. δολάρια) 
ενώ τόσο η τιμή του δολαρίου όσο και της ecu υποχώρησαν έναντι των προχθεσινών 
τους επιπέδων.

Εντούτοις, παρά τις θετικές εξελίξεις, η ανησυχία για τη συμπεριφορά της δραχμής 
στις πιέσεις που δέχεται δεν κόπασε ούτε και όταν ο διοικητής της Εθνικής Τράπεζας 
(και εκ των πλέον στενών, από παλαιά, συνεργατών του πρωθυπουργού) Θ. 
Καρατζάς δήλωνε ενώπιον οικονομικών παραγόντων καθώς και Ελλήνων και ξένων 
δημοσιογράφων ότι "είναι αδικαιολόγητες οι σημερινές πιέσεις κατά της δραχμής, η 
οποία δεν είναι υπερτιμημένη καθώς, στη χειρότερη περίπτωση, δεν μπορεί να δεχθεί 
κανείς υπερτίμηση σε ποσοστό πάνω από 2%-4%".

Η δήλωση του διοικητή της Εθνικής δεν μπορεί να εξετασθεί ανεξάρτητα ούτε από 
το βάρος και το ρόλο της μεγαλύτερης εμπορικής τράπεζας της χώρας ως προς τη 
στήριξη της πολιτικής επιτοκίων που εφαρμόζεται για την απόκρουση επιθέσεων 
κατά της δραχμής, ούτε και από τον προσωπικό ρόλο τού συμβούλου του 
πρωθυπουργού.

Κατ' αρχήν αποκήρυξη κάθε σκέψης για υποτίμηση είχαμε χθες από τον υπουργό 
Εθνικής Οικονομίας Γ. Παπαντωνίου, ο οποίος τόνισε, πρώτα από όλους, ότι "η 
κυβέρνηση λαμβάνει και θα συνεχίσει να λαμβάνει όλα τα αναγκαία μέτρα για τη 
στήριξη της δραχμής", ενώ λίγο αργότερα ο κυβερνητικός εκπρόσωπος Δ. Ρέππας 
έσπευδε να προσθέσει ότι "έχουμε όλοι χρέος να συμβάλουμε στη στήριξη του 
εθνικού μας νομίσματος με την εμπέδωση κλίματος ασφάλειας".

Το θέμα της οικονομικής πολιτικής, σε συνδυασμό με τη διανύουσα τον τρίτο της 
μήνα κρίση στην αγορά χρήματος, θα εξετασθεί σήμερα σε -προγραμματισμένη από 
εβδομάδος - σύσκεψη του πρωθυπουργού Κ. Σημίτη με τον υπουργό Εθνικής 
Οικονομίας και τον διοικητή της Τραπέζης της Ελλάδος Λ. Παπαδήμο. Η σύσκεψη 
γίνεται τόσο υπό τη θετική εξέλιξη του τιμαρίθμου για το 1997, όσο και υπό την 
επίσης θετική εξέλιξη της μείωσης, σε ταμειακή βάση, του ελλείμματος, αλλά και 
υπό τη δυσμενή διαμόρφωση των επιτοκίων σε υψηλά επίπεδα.

Ως προς την οικονομική πολιτική, διατυπώθηκαν χθες θετικά σχόλια και από τον 
διοικητή της Εθνικής Τράπεζας, ο οποίος παρατήρησε - απαντώντας σε σχετική 
ερώτηση - ότι η ελληνική οικονομία ποτέ δεν βρισκόταν σε καλύτερο σημείο από 
ό,τι σήμερα, για να συμπεράνει ότι υπάρχουν, επίσης, τα περιθώρια αντιμετώπισης 
των αυξημένων επιτοκίων (που χθες, σε μια νέα αμυντική κίνηση, κινήθηκαν και 
πάλι ανοδικά έναντι των προχθεσινών επιπέδων, στη διατραπεζική αγορά).

