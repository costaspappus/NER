Ωράριο, φτώχεια, ανάπτυξη


Η ΠΡΟΤΑΣΗ των εργατικών συνδικάτων για αντιμετώπιση της ανεργίας μέσω της 
μείωσης του
εβδομαδιαίου χρόνου εργασίας σε 35 ώρες διατηρείται σταθερά στο προσκήνιο μετά 
την απόφαση της
γαλλικής και της ιταλικής κυβέρνησης να νομοθετήσουν την εφαρμογή της, αρχής 
γενομένης από το
2000. Παρά την απόλυτη αντίδραση των εργοδοτικών οργανώσεων (στη Γαλλία 
παραιτήθηκε ο πρόεδρός
της) και την προϋπόθεση αποδοχής της πρότασης από τους κοινωνικούς εταίρους 
που έθεσε η ιταλική
κυβέρνηση, γεγονός παραμένει ότι η υποστήριξη που βρίσκει το 35ωρο στις 
σοσιαλιστικές κυβερνήσεις
προκαλεί δυσεπίλυτα προβλήματα και στον δικό μας κοινωνικό διάλογο. 

ΔΙΟΤΙ είναι ηλίου φαεινότερο πως, εφόσον τεθεί το 35ωρο στο τραπέζι του 
κοινωνικού διαλόγου -έστω
και μόνο διαπραγματευτικά- θα αποτελέσει έναν επιπλέον βραχνά για την ελληνική 
κυβέρνηση που δεν
θα θέλει να δείξει πως ολιγωρεί έναντι των Ευρωπαίων ιδεολογικοπολιτικών της 
συμμάχων. Επιπλέον,
τόσο για τα συνδικάτα όσο και για την κυβέρνηση δεν τίθεται θέμα παράλληλης 
μείωσης των μισθών,
διότι όπως χαρακτηριστικά έχει δηλώσει ο υφυπουργός Εργασίας κ. Πρωτόπαππας, 
οι μισθοί στην Ελλάδα
είναι εξαιρετικά χαμηλοί για να μειωθούν περαιτέρω. 

ΟΜΩΣ μια μείωση των ωρών εργασίας, και μάλιστα χωρίς μείωση των μισθών, 
ισοδυναμεί με αύξηση
του κόστους εργασίας και παραγωγής των επιχειρήσεων και με επιδείνωση της ήδη 
σοβαρά
εξασθενημένης ανταγωνιστικότητάς τους. Δηλαδή, οδηγεί με μαθηματική ακρίβεια 
σε χαμηλότερους
ρυθμούς ανάπτυξης της παραγωγής και της απασχόλησης, με αποτέλεσμα την εκ 
νέου άνοδο της
ανεργίας. Συνιστά, λοιπόν, μια βραχυχρόνια, αναποτελεσματική έως και 
καταστροφική λύση, αφού θα
καταλήξει αναπόφευκτα και σε προσαρμογή του επιπέδου των αμοιβών σε 
χαμηλότερα επίπεδα,
αντίστοιχα αυτών της παραγωγής. 

ΕΝ ΚΑΤΑΚΛΕΙΔΙ, ενδεχόμενη εμμονή των συνδικάτων και της κυβέρνησης στο 
35ωρο, υπό τις
σημερινές συνθήκες ανεπαρκούς παραγωγικότητας και ανταγωνιστικότητας, θα 
σημάνει την
αντικατάσταση της ανεργίας με περισσότερη φτώχεια και ανεργία. Αντί η λύση του 
προβλήματος της
ανεργίας να αναζητηθεί στην παραγωγή νέου πλούτου και στην αύξηση της πίτας 
ώστε να δημιουργηθούν
μερίδια και για τους ανέργους, θα έχει εσφαλμένα προσανατολισθεί στην ευρύτερη 
μοιρασιά της ήδη
υπάρχουσας πίτας, δηλαδή στην κοινωνικοποίηση της φτώχειας. Αυτό, όμως, δεν 
μπορεί να αποτελεί
όραμα μιας κοινωνίας που επιδιώκει την ευημερία. 


