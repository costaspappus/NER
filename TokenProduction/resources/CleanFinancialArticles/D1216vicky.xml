Περιπετειώδεις εξελίξεις με τη "Μακεδονίας - Θράκης"


Ρεπορτάζ: Δ. Σπυρόπουλος 

ΤΗΝ ΑΝΤΙΔΡΑΣΗ (που εκδηλώθηκε με οξύτητα και αιχμές περί σκανδάλων) τόσο 
των εργαζομένων στην Τράπεζα Μακεδονίας - Θράκης όσο και της ΟΤΟΕ και της 
ΓΣΕΕ συναντά η πρόθεση πωλήσεως μειοψηφικού (περίπου 33%) πακέτου των 
μετοχών της Μακεδονίας - Θράκης. Από το σύνολο των μετοχών τής εν λόγω 
Τράπεζας περίπου το 20% κατέχει ο όμιλος της Εθνικής (Εθνική και ΕΤΕΒΑ) και το 
13% το Ταχυδρομικό Ταμιευτήριο (που θα κινηθεί στον ίδιο άξονα με την Εθνική). 
Ταυτόχρονα η πώληση του μειοψηφικού αυτού πακέτου, που στην πράξη σημαίνει 
και ανάληψη από τον αγοραστή του management, δεν φαίνεται να συγκινεί κάποιον 
αγοραστή από τον χώρο των ιδιωτικών τραπεζών "μια και η περίπτωση δεν 
προσφέρεται για απορρόφηση και οι συνθήκες, π.χ. αντιδράσεις εργαζομένων, 
portfolio τραπέζης, δημιουργούν όχι πρόσφορο έδαφος". 

Η πώληση του μειοψηφικού πακέτου της Μακεδονίας - Θράκης ενώ είναι 
ουσιαστικά θέμα ομίλου της Εθνικής τείνει να μετατραπεί σε πολιτικό ζήτημα με 
τους εργαζομένους να ζητούν από τον υπουργό Εθνικής Οικονομίας "διασφάλιση 
θέσεων εργασίας" και από την κυβέρνηση να μην αλλάξει το μερίδιο των υπό 
δημόσιο έλεγχο τραπεζών. Κατά το υπουργείο Εθνικής Οικονομίας η πώληση 
εντάσσεται στη γενική κυβερνητική στρατηγική για ενίσχυση του ανταγωνισμού 
στον πιστωτικό χώρο. Τραπεζικοί κύκλοι σχολιάζοντας το όλο θέμα διερώτονταν τι 
θα γίνει όταν έλθει η ώρα να ληφθούν αποφάσεις για τις σχέσεις λειτουργίας της 
Ιονικής με την Εμπορική, θέμα που εξετάζεται από ξένο μελετητή, ο οποίος θα 
υποβάλει στο τέλος του μηνός την πρότασή του. 

Ο υπουργός Εθνικής Οικονομίας Γ. Παπαντωνίου απαντώντας σε ερώτηση της 
"Εξπρές" ως προς το θέμα της Μακεδονίας-Θράκης και σε συνδυασμό με θέση της 
Νέας Δημοκρατίας για διασφάλιση των θέσεων των εργαζομένων είπε ότι "η 
προσπάθεια αποκρατικοποιήσεως είναι πολύ δύσκολη γιατί υπάρχει και ένας 
υπερβάλλων λαϊκισμός. Υπάρχει μια πλειοδοσία απ' όλους σε ό,τι αφορά την 
αποφυγή μέτρων που έχουν κοινωνικό ή πολιτικό κόστος. Η κυβέρνηση θα αναλάβει 
τις ευθύνες της. Η Ελλάδα δεν έχει άλλο χρόνο να χάσει. Θα προχωρήσουμε όμως 
ελαχιστοποιώντας το κοινωνικό κόστος". 
Αλλο ρεπορτάζ σελ. 22

