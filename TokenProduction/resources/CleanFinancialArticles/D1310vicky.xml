ΠΛΗΘΩΡΙΣΜΟΣ 


Καλά μηνύματα και για... Φεβρουάριο 

Η ΘΕΤΙΚΗ εξέλιξη του πληθωρισμού συνεχίζεται και τον Φεβρουάριο, σύμφωνα με 
το υπουργείο Εθνικής Οικονομίας. Χθες, ο γενικός γραμματέας της Εθνικής 
Στατιστικής Υπηρεσίας δημοσιοποίησε το επίσημο δελτίο, σύμφωνα με το οποίο ο 
ετήσιος τιμάριθμος στο τέλος Ιανουαρίου ήταν 4,4%, έχοντας σημειώσει βελτίωση 
0,3 εκατ. μονάδων σε σχέση με τον Δεκέμβριο. 

Οσον αφορά την ανά μήνα εξέλιξη του τιμαρίθμου, τον Ιανουάριο εφέτος 
σημειώθηκε μείωση κατά 0,8% σε σχέση με τον Δεκέμβριο του 1997, έναντι μείωσης 
0,5% τον Ιανουάριο του 1997 σε σύγκριση με τον Δεκέμβριο του 1996. 

Η θετική πορεία του πληθωρισμού και τον πρώτο μήνα του έτους οφείλεται κυρίως 
στη μείωση της τιμής των καυσίμων, αλλά και στην ευνοϊκή επίπτωση από τις 
χειμερινές εκπτώσεις. Η τάση αποκλιμάκωσης του πληθωρισμού επιβεβαιώνεται και 
από την εξέλιξη του τιμάριθμου χονδρικής. Σύμφωνα με τα στοιχεία της ΕΣΥΕ, τον 
Δεκέμβριο του 1997, σε σχέση με τον Νοέμβριο, ο τιμάριθμος χονδρικής μειώθηκε 
κατά 0,2%, έναντι αύξησης 0,3% κατά την αντίστοιχη σύγκριση το 1996. Σε ετήσια 
βάση, τον Δεκέμβριο του 1997, σε σχέση με τον Δεκέμβριο του 1996, ο ίδιος δείκτης 
σημείωσε αύξηση 3,1%, έναντι αύξησης 3,9% κατά την αντίστοιχη σύγκριση 1996 
προς 1995.

