ΑΠΟ ΤΗΝ ΤΡΑΠΕΖΑ ΤΗΣ ΕΛΛΑΔΟΣ 


"Ενεση" ρευστότητας για κράτημα επιτοκίων

"ΤΟΝΩΤΙΚΗ ένεση" με κεφάλαια ύψους 47,7 δισ. δρχ. προσέφερε χθες στη 
ρευστότητα της χρηματαγοράς η Τράπεζα της Ελλάδος και μάλιστα με διπλό το 
αποτέλεσμα αυτής της κινήσεως, καθώς συνίστατο: Πρώτον, στο να ισορροπήσουν 
τα επιτόκια στη διατραπεζική δραχμών (καθώς αυτά είχαν αυξηθεί αισθητά από την 
αρχή της εβδομάδας), γύρω στα επίπεδα του 18% και Δεύτερον, να ευνοηθεί, στον 
όποιο βαθμό, η δημοπρασία ετησίων εντόκων και διετών ομολόγων την προσεχή 
Τρίτη και ενώ θα έχει προηγηθεί μέσα στο Σαββατοκύριακο η ημερομηνία πληρωμής 
τόκων από παλαιές εκδόσεις. 

Ειδικότερα, η Τράπεζα της Ελλάδος χορήγησε με δημοπρασία στα 
χρηματοπιστωτικά ιδρύματα κεφάλαια ύψους 47,7 δισ. δρχ. στo overnight, με 
επιτόκιο 17%, δηλαδή περί τις τρεις εκατοστιαίες μονάδες χαμηλότερα από εκείνα με 
τα οποία προσέφεραν προχθές οι τράπεζες κεφάλαια για το ίδιο διάστημα. Βέβαια, η 
κίνηση αυτή αποτέλεσε, σύμφωνα με εκτιμήσεις της αγοράς, συνέχεια της πρακτικής 
αντλήσεως ρευστότητας με την προχθεσινή δημοπρασία, η οποία και δημιούργησε 
ανάγκες διατηρήσεως πρόσθετης ρευστότητας στις τράπεζες στο overnight. 

Οσον αφορά την προαναφερθείσα δημοπρασία της προσεχούς Τρίτης, οι 
δημοσιονομικές αρχές ναι μεν θεωρούν ότι μετά τις πρόσφατες εξελίξεις στη 
χρηματαγορά δεν ήταν εφικτό να συγκρατηθούν τα επιτόκια της τελευταίας 
δημοπρασίας τριμήνων και εξαμήνων εντόκων (τα οποία αυξήθηκαν περί τη μία 
ποσοστιαία μονάδα), όμως, εύλογα, αγωνιούν για την επικείμενη έκδοση. Και υπό 
αυτό το πρίσμα, είχε το δικό της "ειδικό βάρος" η "εκτός ατζέντας" χθεσινή επίσκεψη 
του υφυπουργού Οικονομικών Ν. Χριστοδουλάκη στο υπουργείο Εθνικής 
Οικονομίας. 

Εξάλλου, χθες, η ισοτιμία της δραχμής παρέμεινε σχεδόν στα προχθεσινά επίπεδα 
στο fixing, χάνοντας 0,40 και 0,20 δρχ. έναντι του δολαρίου ΗΠΑ και της ecu 
(286,850 και 312,700 αντίστοιχα).

