Κινητοποιήσεις εναντίον συρρίκνωσης οργανισμών


ΚΟΙΝΗ στάση και διεύρυνση των κινητοποιήσεών τους αποφάσισαν οι εργαζόμενοι 
στον ΕΟΤ, στο ΙΓΜΕ, στον ΕΟΜΜΕΧ και στο ΕΛΚΕΠΑ. Στόχος τους είναι η 
αποτροπή κυβερνητικών επιλογών που -στο όνομα του εκσυγχρονισμού των 
δημοσίων υπηρεσιών- οδηγούν τους εν λόγω φορείς σε συρρίκνωση ή εξαφάνιση, 
παρότι έχουν αναπτυξιακή δραστηριότητα, εμπειρία και τεχνογνωσία, ενώ είναι 
αποκεντρωμένοι. Ειδικότερα, το ΕΚΑ και τα σωματεία των εργαζομένων στον ΕΟΤ, 
ΙΓΜΕ, ΕΟΜΜΕΧ και ΕΛΚΕΠΑ αποφάσισαν -όπως τονίζεται σε σχετική 
ανακοίνωση του Εργατικού Κέντρου- να συντονίσουν τον αγώνα τους, προκειμένου 
να αντιμετωπίσουν την κυβερνητική πολιτική, που στο όνομα του "εκσυγχρονισμού" 
των δημοσίων επιχειρήσεων και οργανισμών: 
* Συρρικνώνει έως και εξαφανίζει τους φορείς που είχαν έντονη αναπτυξιακή 
δραστηριότητα, αποκεντρωμένη δομή, συσσωρευμένη εμπειρία και τεχνογνωσία. 
* Υποβαθμίζει, απαξιώνει, μετατάσσει με δυσμενείς εργασιακούς όρους και απολύει 
πάνω από το 50% των 4.500 εργαζόμενων σ' αυτούς τους φορείς. 

Στο πλαίσιο του συντονισμού δίνουν κοινή συνέντευξη Τύπου μαζί με τη ΓΣΕΕ και 
την ΑΔΕΔΥ, τη Δευτέρα 2/2/98 στις 11.30 π.μ. στο Αμφιθέατρο της ΓΣΕΕ, στην 
οποία έχουν κληθεί να παραβρεθούν εκπρόσωποι των υπουργείων Εθνικής 
Οικονομίας, Ανάπτυξης και Εργασίας, των πολιτικών κομμάτων, των 
επαγγελματοβιοτεχνών, επιστημονικών φορέων, ΤΕΕ, ΓΕΩΤΕΕ, ΟΕΕ κ.λπ.

