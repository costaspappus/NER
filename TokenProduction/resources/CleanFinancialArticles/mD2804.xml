Αυτοί, εμείς και οι ΔΕΚΟ


ΣΥΜΦΩΝΑ με χθεσινό ρεπορτάζ της "Εξπρές", το κλίμα των προσδοκιών των 
ξένων χρηματοοικονομικών οίκων έναντι της δραχμής, εμφανίζεται τελευταία 
βελτιωμένο, χωρίς, ωστόσο, να απομακρύνει οριστικά τον κίνδυνο μιας νέας 
νομισματικής κρίσης. Η δραχμή παραμένει στη "ζώνη κινδύνου", κατάσταση που θα 
διαρκέσει το προσεχές τρίμηνο και η εξέλιξη της οποίας θα εξαρτηθεί από την 
αποφασιστικότητα και δράση της κυβέρνησης στο μέτωπο των διαρθρωτικών 
αλλαγών. 

ΕΠΙΣΗΣ, σύμφωνα με δημοσκόπηση της V-PRC για τον "Οικονομικό Ταχυδρόμο", 
οι εννέα στους δέκα Ελληνες θεωρούν πως η επιβαλλόμενη φορολογία είναι άδικη, 
οι υπηρεσίες του κράτους δεν δικαιολογούν τους φόρους αυτούς και πως οι κρατικές 
δαπάνες θα μπορούσαν να περιοριστούν. Δηλαδή, η συντριπτική πλειοψηφία των 
Ελλήνων επιζητεί μια οικονομική πολιτική ικανή να εξυγιάνει δραστικά τον δημόσιο 
τομέα μέσω του περιορισμού του σπάταλου κράτους και της βελτίωσης των 
παρεχόμενων υπηρεσιών του, ούτως ώστε να μετριασθούν τα φορολογικά βάρη. Το 
γεγονός ότι στην ίδια δημοσκόπηση καταγράφεται ως μείζον πρόβλημα της χώρας η 
κατάσταση της οικονομίας, αντανακλά τη συνεχιζόμενη πίεση στη δραχμή και τη 
συνειδητοποίηση τόσο των υπαρκτών κινδύνων ενός σοβαρού πλήγματος στο 
βιοτικό μας επίπεδο (από ενδεχόμενη υποτίμηση), όσο και των επιτακτικών αλλαγών 
που πρέπει να συντελεστούν σε επίπεδο οικονομικής πολιτικής, ώστε να αποτραπούν 
παρόμοιοι κίνδυνοι. 

ΕΝΩ, λοιπόν, οι νομισματικές αρχές της χώρας φαίνεται να κερδίζουν μέχρι στιγμής 
έδαφος, χρόνο και εντυπώσεις στη μάχη της δραχμής -μεταστρέφοντας μερικώς τις 
υποτιμητικές προσδοκίες των ξένων επενδυτών- και ενώ τα αφυπνισθέντα 
ανακλαστικά της κυβέρνησης υποχρεώνουν σε ταχεία στροφή προς τις διαρθρωτικές 
αλλαγές, ώστε να αξιοποιηθεί θετικά ο κερδισμένος χρόνος και να ανακάμψει η 
αξιοπιστία της οικονομικής πολιτικής, οι εργαζόμενοι στις ΔΕΚΟ εθελοτυφλούν 
αντιδρώντας με απεργίες στη μόνη προοπτική που μπορεί να διασώσει την 
απασχόλησή τους: την αναδιάρθρωση των ΔΕΚΟ. 

ΘΥΜΙΖΟΥΝ τον ασθενή που, φοβούμενος την εγχείρηση, προτιμά να πεθάνει από 
γάγγραινα παρά να του κόψουν το πόδι.

