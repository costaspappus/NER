
ΑΕΒΑΛ 


Σε καθεστώς ειδικής εκκαθάρισης 
από Νοέμβριο

ΣΕ ΚΑΘΕΣΤΩΣ ειδικής εκκαθάρισης τίθεται, από τις αρχές Νοεμβρίου, με απόφαση 
της ΕΤΒΑ, η λιπασματοβιομηχανία ΑΕΒΑΛ, μετά τις άκαρπες προσπάθειες για 
πώληση ή εκμίσθωσή της εν λειτουργία.

Εντός του επόμενου δεκαπενθημέρου θα διακοπεί η παραγωγή της μονάδας και θα 
ολοκληρωθούν οι εργασίες συντήρησής της, ενώ τα 250 περίπου άτομα που 
αποτελούν σήμερα το προσωπικό τής εταιρίας θα πάρουν κανονικά τη θερινή άδεια 
και στο διάστημα που μεσολαβεί έως το τέλος Οκτωβρίου θα συνεχίσουν να 
μισθοδοτούνται κανονικά.

Στο ίδιο διάστημα, θα διευθετηθούν όλα τα εργασιακά θέματα, όπως αποζημιώσεις 
και μετακινήσεις, ενώ παράλληλα προβλέπεται να ληφθούν ειδικά μέτρα κοινωνικής 
προστασίας για τους εργαζομένους, όπως επανακατάρτιση, ειδική ενίσχυση για την 
έναρξη νέου επαγγέλματος και ενισχυμένο επίδομα ανεργίας με κάλυψη των 
εισφορών του ΙΚΑ.

Πρέπει να σημειωθεί πως η απόφαση για υπαγωγή της εταιρίας σε καθεστώς ειδικής 
εκκαθάρισης ελήφθη προκειμένου να δοθεί η δυνατότητα διενέργειας τριών νέων 
διεθνών διαγωνισμών για την πώλησή της με σύντομες διαδικασίες και με την 
εταιρία απαλλαγμένη από κάθε χρέος. Αξίζει να αναφερθεί ότι, εντός του 1997, 
διενεργήθηκαν δύο διεθνείς διαγωνισμοί για την πώληση της εταιρίας ή την 
εκμίσθωσή της, ωστόσο τα υψηλά χρέη της είχαν ως αποτέλεσμα οι δύο διαγωνισμοί 
να αποβούν άκαρποι.

