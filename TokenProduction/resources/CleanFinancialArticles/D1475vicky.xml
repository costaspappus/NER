
ΑΤΕΜΚΕ 


Διαφωνίες τραπεζών για τα χρέη

Ρεπορτάζ: Γ. Παπανικολάου 

ΔΙΑΦΩΝΙΕΣ προέκυψαν τελικώς μεταξύ των τραπεζών, ως προς τη ρύθμιση των 
χρεών της εισηγμένης τεχνικής εταιρίας ΑΤΕΜΚΕ, με αποτέλεσμα να μπλοκαριστεί 
η χρηματοδότησή της με κεφάλαια κίνησης. Καθώς η εταιρία βρίσκεται επί "ξηρού 
ακμής" -πληροφορίες αναφέρουν ότι το προσωπικό στο εργοτάξιο της Υλίκης 
αρνήθηκε χθες να εργασθεί ζητώντας την καταβολή δεδουλευμένων- η σημερινή 
σύσκεψη μεταξύ των εκπροσώπων των 12 τραπεζών, στις οποίες η ΑΤΕΜΚΕ οφείλει 
περίπου 9 δισ., έχει ζωτική σημασία για την επιβίωσή της. Χρηματοπιστωτικοί 
κύκλοι επισημαίνουν ότι οι αντιρρήσεις προέρχονται από τράπεζες με μικρά 
"ανοίγματα", ενώ οι κύριοι δανειστές της εταιρίας έχουν ήδη αποδεχθεί τις 
προτεινόμενες από την Εμπορική ρυθμίσεις. Στη σημερινή σύσκεψη αναμένεται να 
παραστούν εκπρόσωποι της κοινοπραξίας "Αττική Οδός", στην οποία συμμετέχει η 
ΑΤΕΜΚΕ, αλλά και ο πρόεδρος των εταιριών Η' τάξεως κ. Κουβαράς.

