Λογαριάζοντας τις απώλειες


ΜΕΤΑ την καταιγίδα, η νηνεμία. Η χθεσινή ημέρα ήταν ευνοϊκή για τη δραχμή και 
τις χρηματιστηριακές
συναλλαγές, αφού τα μηνύματα από τις διεθνείς χρηματιστηριακές αγορές ήταν 
θετικά και η επιφυλακή των
εγχώριων νομισματικών αρχών, με τη διατήρηση των υψηλών επιτοκίων, απόλυτη. 

ΚΑΝΕΙΣ, ωστόσο, δεν γνωρίζει αν πρόκειται για ανάπαυλα και εάν έπεται συνέχεια -
όπως όλοι φοβούνται. Το
σίγουρο είναι πως οι πρόσφατοι κλυδωνισμοί στην ελληνική αγορά συναλλάγματος 
και κεφαλαίου άφησαν
ανοιχτές πληγές στο κύρος και τη συνοχή της οικονομικής πολιτικής που ο χρόνος 
μόνος του δεν μπορεί να τις
επουλώσει. 

ΑΝΤΙΘΕΤΑ, η προοπτική της επιλογής των υποψηφίων για ένταξη στο ευρώ χωρών 
στις αρχές του 1998 ως εκ
τούτου και οι νομισματικοί κίνδυνοι που διαγράφονται για όσα αδύναμα νομίσματα 
παραμείνουν εκτός,
επιτρέπουν να πλανάται πάνω από τη δραχμή για αρκετό καιρό ακόμη το φάσμα της 
αβεβαιότητας. 

ΕΝΩ, λοιπόν, είναι πρόωρο ακόμη να εκτιμήσουμε την έκταση, το βάθος και τις 
συνέπειες της διεθνούς
χρηματιστηριακής αναταραχής στην παγκόσμια και την ελληνική οικονομία, βέβαιον 
είναι πως η επάνοδος στην
προηγούμενη κατάσταση πραγμάτων θα πρέπει να αποκλεισθεί. Τα επιτόκια μπορεί 
και πρέπει να
υποχωρήσουν σε χαμηλότερα επίπεδα μόλις διαπιστωθεί η απομάκρυνση ενός 
ορατού κινδύνου μαζικής
εγκατάλειψης του νομίσματος. Δεν είναι δυνατόν, εντούτοις, να επανέλθουν στα 
προηγούμενα υπερβολικά
-καθότι διοικητικώς καθορισμένα- χαμηλά επίπεδα. Η οικονομική πολιτική θα τελεί 
πλέον υπό τη στενή
παρακολούθηση των διεθνών αγορών, προκειμένου να διαπιστωθεί εάν διδάχθηκε 
από τα παθήματα της
πρόσφατης κρίσης. 

ΕΑΝ δεν υπάρξει συνέχεια στην κρίση, κρίσιμο τεστ θα αποτελέσει για την 
αξιοπιστία της πολιτικής η κατάρτιση
του Προϋπολογισμού 1998, τα αρχικά σχέδια του οποίου έχουν εκ των πραγμάτων 
ανατραπεί. Οχι μόνο για
λόγους επιτοκίων, αλλά επειδή επιδεινώθηκε παράλληλα το περιβάλλον για τις 
μετοχοποιήσεις, ενώ θα πρέπει
επίσης να αναμένονται βραδύτεροι ρυθμοί αύξησης του ΑΕΠ και των φορολογικών 
εσόδων. Το κλίμα και οι
συνθήκες οικονομικής δραστηριότητας, πάντως, διαταράχθηκαν και είναι χρέος των 
ιθυνόντων να τα
αποκαταστήσουν εμπράκτως. 


