Η "μπλε τρύπα"


ΜΕ "κρύα καρδιά" και έκδηλο εκνευρισμό το οικονομικό επιτελείο της κυβέρνησης 
θέτει ξανά επί τάπητος το μεγάλο θέμα της εξυγίανσης των συγκοινωνιακών φορέων 
της πρωτεύουσας. 

Ο ΝΕΟΣ κύκλος ελλειμμάτων και τα συσσωρευμένα χρέη των συγκοινωνιακών 
επιχειρήσεων που προσεγγίζουν τα 700 δισ. δρχ., προβληματίζουν την κυβέρνηση, η 
οποία, εκτός από τη "μαύρη τρύπα" του προϋπολογισμού, έχει ν' αντιμετωπίσει και 
τη "μπλε" που δημιουργούν τα ιδίου χρώματος λεωφορεία της πρώην ΕΑΣ. Το 
νομοσχέδιο για την εξυγίανση των συγκοινωνιών, το οποίο έχει καταρτίσει το 
υπουργείο Μεταφορών, προβλέπει μεγάλες επιβαρύνσεις για τον κρατικό 
προϋπολογισμό, οι οποίες θα προέλθουν: 
* ΑΠΟ τη διαγραφή χρεών ύψους 297 δισ. 
* ΤΗ ΛΟΓΙΣΤΙΚΗ "τακτοποίηση" ελλείμματος 400 δισ. της πρώην ΕΑΣ. 

ΟΜΩΣ, το μεγάλο ερώτημα που προκύπτει για την κοινή γνώμη είναι εάν η νέα 
κρατική παρέμβαση στον τομέα των συγκοινωνιών θα είναι η τελευταία. 

ΓΙΑΤΙ αυτό που χρειάζονται πραγματικά οι συγκοινωνιακές επιχειρήσεις είναι μια εκ 
βάθρων αλλαγή λειτουργίας τους. 

ΟΙ ΙΔΙΕΣ οι διοικήσεις αναγνωρίζουν ότι στην πρώην ΕΑΣ και νυν ΕΘΕΛ το 
πλεονάζον προσωπικό ξεπερνά τα 700 άτομα, ενώ αντίθετα λείπουν οδηγοί και 
επιπλέον αυξάνονται οι λαθρεπιβάτες από τον ανύπαρκτο έλεγχο εισιτηρίων. 

Η ΝΕΑ διοίκηση της ΕΘΕΛ πρέπει να εφαρμόσει σύγχρονους κανόνες μάνατζεμεντ, 
μακριά από συνδικαλιστικές παρεμβάσεις που είναι συνυπεύθυνες για την κακή 
εικόνα των συγκοινωνιών. 

ΤΟ ΕΠΙΒΑΤΙΚΟ κοινό έχει απογοητευθεί από την ποιότητα των παρεχομένων 
υπηρεσιών και το δημόσιο μέσο μεταφοράς από βασικό εργαλείο περιβαλλοντικής 
πολιτικής έχει μετατραπεί σε λύση ανάγκης και ανέχειας. 

ΤΑ ΣΤΟΙΧΕΙΑ αυτά καταδεικνύουν ότι το πρόβλημα των συγκοινωνιών δεν 
σχετίζεται μόνο με αριθμούς και ελλείμματα, αλλά κυρίως με πολιτικές αποφάσεις 
που θα πρέπει να συνοδεύουν το νομοσχέδιο. Ειδάλλως, πολύ σύντομα θα κληθούμε 
να πληρώσουμε και πάλι τα "σπασμένα" των συγκοινωνιών.

