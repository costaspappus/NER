Η οργή των πολιτών!


ΣΕ ΚΑΘΕ μεγάλη πυρκαγιά, όταν μάλιστα αυτή απειλεί ή καταστρέφει περιουσιακά 
στοιχεία πολιτών, η οργή, όπως αν μη τι άλλο τη μεταφέρουν οι τηλεοπτικοί 
σταθμοί, είναι πάντα μεγάλη. 

ΑΚΟΜΑ και στις περιπτώσεις των υπερβολών, κανείς δεν μπορεί να αρνηθεί στους 
πολίτες το δικαίωμα να απαιτούν από το κράτος τους έγκαιρη και αποτελεσματική 
προστασία. 

ΔΙΟΤΙ είμαστε που είμαστε, ως πολίτες, παραιτημένοι από τον κοινωνικό έλεγχο 
ενός κράτους που καταβροχθίζει πόρους χωρίς να μας προσφέρει σχεδόν τίποτα, αν 
βουβαθούμε και στις περιπτώσεις που πέφτει φωτιά να μας κάψει, καήκαμε! 

ΣΤΗ ΣΥΓΚΕΚΡΙΜΕΝΗ μάλιστα περίπτωση, η πυρκαγιά δεν αφορούσε μια 
απομακρυσμένη δύσβατη περιοχή, οπότε η αντιμετώπισή της πράγματι δεν θα ήταν 
μια εύκολη υπόθεση... 

ΕΔΩ, πλέον, φτάσαμε να παρακολουθούμε την ολοκληρωτική καταστροφή του 
μοναδικού πνεύμονα πρασίνου που έχει η Θεσσαλονίκη χωρίς οι αρμόδιες υπηρεσίες 
να αντιδρούν ούτε κατ' ελάχιστον ως όφειλαν! 

ΔΗΛΑΔΗ αν το Σέιχ-Σου αποτελεί μια δύσκολη περίπτωση σήμερα, πόσο εύκολη θα 
είναι άραγε αύριο μια φωτιά στον Εθνικό Κήπο ή το... Πεδίον του Αρεως; 

ΠΟΤΕ, επιτέλους, θα ευτυχήσουμε να δούμε μια κυβέρνηση να ελέγχει, κι όταν 
χρειάζεται να απολύει, ανίκανους αρμοδίους; 

ΠΩΣ να το κάνουμε; Το να χάσεις το δάσος του Σέιχ-Σου δεν μπορεί να είναι απλή 
ατυχία, είναι πλήρης ανικανότης!

