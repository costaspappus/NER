
ΜΙΚΡΗ ΑΝΟΔΟΣ


Δίχως ουσιαστική κατεύθυνση κινήθηκε και χθες η χρηματιστηριακή αγορά, στο 
πλαίσιο των ήπιων διακυμάνσεων που παρουσιάζει εσχάτως, στην περιοχή των 
1.600-1.640 μονάδων του Γενικού Δείκτη Τιμών. Συγκεκριμένα, στη λήξη της 
χθεσινής συνεδρίασης ο κυριότερος χρηματιστηριακός δείκτης σημείωνε μικρά 
κέρδη της τάξης των 7,07 μονάδων ή 0,44%, κλείνοντας στις 1.620,09 μονάδες ενώ 
συνολικά διακυμάνθηκε μεταξύ 1.614,85 και 1.625,63 μονάδων. Και τούτο εν μέσω 
μάλλον αραιών συναλλαγών η συνολική αξία των οποίων δεν υπερέβη τα 8,19 δισ. 
δρχ. επί περίπου 2,5 εκατ. τεμ. μετοχών. Συνολικά εκ των 224 μετοχών που 
κινήθηκαν οι 117 έκλεισαν με κέρδη και οι 81 με ζημίες ενώ 26 δεν παρουσίασαν 
μεταβολή τιμής. Με limit-up έκλεισε χθες η μετοχή της ΕΛΒΕ-Ενδυμάτων, η 
προνομιούχος της Ηλιοφίν, η προνομιούχος της Κορ-Φιλ και η κοινή Δημητριάδη. 

Αντίθετα, με limit-down έκλεισε η Ερμής, η Χάλυψ, η Ρεμέκ και η Κέκροψ. Οπως 
επισημαίνουν παράγοντες της ελληνικής χρηματιστηριακής αγοράς, μολονότι η 
Σοφοκλέους παρουσιάζει επί του παρόντος μία σχετική στατικότητα, εξαιτίας της 
"βάσης" που έχει δημιουργηθεί πέριξ των παρόντων επιπέδων του Γενικού Δείκτη 
Τιμών, το ενδιαφέρον που επιδεικνύουν θεσμικοί επενδυτές για αυτήν είναι ορατό. 
Και τούτο αφενός λόγω της ελκυστικότητας που απέκτησαν οι ελληνικές μετοχές 
εξαιτίας της ανόδου του δολαρίου και αφετέρου χάρις στα συνεχώς βελτιούμενα 
αποτελέσματα των εισηγμένων επιχειρήσεων, σημαντικό τμήμα των οποίων θα 
ωφεληθεί από τις νομισματικές εξελίξεις λόγω εξαγωγών. 

Ταυτόχρονα, όπως επισημαίνουν, η άνοδος των τιμών που παρατηρείται στο ΧΑΑ 
από την αρχή του έτους αναμένεται να συνεχισθεί, όχι όμως με τους ίδιους 
εντατικούς ρυθμούς. Το επενδυτικό κοινό εμφανίζεται διχασμένο σε ό,τι αφορά την 
υπόθεση της ανάληψης ή μη της διοργάνωσης της Ολυμπιάδας του 2004 από τη 
χώρα μας και για τον λόγο αυτό δεν προχωρεί ούτε σε τοποθετήσεις αλλά ούτε και 
σε ρευστοποιήσεις μετοχών εταιριών που συνδέονται άμεσα με την υπόθεση αυτή.

