Νέος διοικητής ΑΤΕ ο κ. Πέτρος Λάμπρου


Ρεπορτάζ: Μιχ. Παπανίδης 

ΚΛΕΙΝΕΙ, τουλάχιστον προσωρινά, ένας ακόμη κύκλος ανωμαλίας στην Αγροτική 
Τράπεζα. Η ανακοίνωση του υπουργού Γεωργίας Στ. Τζουμάκα για την τοποθέτηση 
στην θέση του διοικητή της Τράπεζας του οικονομολόγου Πέτρου Λάμπρου, που 
μέχρι τώρα ήταν διευθύνων σύμβουλος του ΟΤΕ, βάζει οπωσδήποτε τέλος στο 
πρόβλημα, που προκάλεσε η παραίτηση του κ. Χρ. Παπαθανασίου. Δεν σημαίνει 
όμως κάτι αντίστοιχο και με τα προβλήματα που γενικώς αντιμετωπίζει η ΑΤΕ και τα 
οποία εν πολλοίς προσδιορίζουν τις εξελίξεις. 

Η Τράπεζα της Ελλάδος, με βάση συγκεκριμένα στοιχεία, θα ζητήσει από τον κ. 
Λάμπρου να προχωρήσει, και μάλιστα γοργά, σ' ένα νέο κύκλο αναδιάρθρωσης της 
δεύτερης μεγαλύτερης κρατικής τράπεζας στη χώρα μας. Κύκλοι του υπουργείου 
Γεωργίας εκτιμούσαν ότι ο κ. Π. Λάμπρου και την πρόθεση και τη δυνατότητα έχει ν' 
αναπτύξει στενή συνεργασία με την Τράπεζα της Ελλάδος για τη βελτίωση των 
βασικών μεγεθών της ΑΤΕ. Ακόμη εκτιμάται ότι η τοποθέτηση του κ. Λάμπρου 
καταδεικνύει το ενδιαφέρον της κυβέρνησης για το μέλλον της Τράπεζας καθώς 
επίσης και την αμετάκλητη απόφαση της Τρ. της Ελλάδος να υπαγορεύσει όσα 
αυτοβούλως δεν μπόρεσαν να κάνουν οι τελευταίες διοικήσεις. 


