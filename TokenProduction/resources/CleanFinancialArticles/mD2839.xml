Ρεαλισμός και συνεργασία


Η "ΔΙΑΜΑΧΗ" βιομηχανίας και εμπορίου, σχετικά με την καταστρατήγηση -από 
πλευράς εμπορίου- του Κώδικα Καλής Συνεργασίας που προ διετίας είχε συμφωνηθεί 
μεταξύ των δύο πλευρών, τείνει να λάβει αδικαιολόγητα μεγάλη έκταση σε βάρος 
των συμφερόντων των δύο τομέων, αλλά και της οικονομίας συνολικά.

Η ΒΙΟΜΗΧΑΝΙΑ έχει απόλυτο δίκιο όταν ισχυρίζεται πως "επιδοτεί" τρόπον τινά τα 
Σούπερ Μάρκετ (Σ/Μ). Τα στοιχεία που παραθέτει για τα κόστη αποθεματοποίησης 
και τη διάρκεια των χορηγούμενων πιστώσεων προς τα Σ/Μ είναι αρκετά πειστικά.

Η ΚΑΤΑΣΤΑΣΗ αυτή, όμως, εξηγείται από την συγκριτική ισχυροποίηση του 
λιανικού εμπορίου, μετά τους ταχείς ρυθμούς συγκεντροποίησης και διεθνοποίησής 
του που είχαν σαν αποτέλεσμα την προσφορά σημαντικών υπηρεσιών προς τον 
καταναλωτή (σε τιμές, ποιότητα, ποικιλία από τις μεγάλες αλυσίδες καταστημάτων). 

ΚΑΙ εάν μεν καταστρατηγούνται γενικώς από τα Σ/Μ, οι συνθήκες ανταγωνισμού με 
βάση το εθνικό και κοινοτικό δίκαιο, τότε είναι προφανής η ανάγκη προσφυγής κατά 
περίπτωση στην Επιτροπή Ανταγωνισμού, της οποίας το δύσκολο έργο πρέπει να 
στηριχθεί από τις εθνικές αρχές με την ουσιαστική ενδυνάμωση και επαρκή 
στελέχωσή της.

ΕΑΝ, όμως, οι "παρεκτροπές" ή υπερβολές συμπεριφοράς του εμπορίου, αφορούν 
σποραδικές περιπτώσεις ή συμπτώματα συγκυρίας που μπορούν να αντιμετωπιστούν 
με πνεύμα συνεργασίας και συναίνεσης στο πλαίσιο του Κώδικα Καλής 
Συμπεριφοράς, τότε θα πρέπει να εκλείψει το κλίμα των καταγγελιών και να 
επανεξεταστούν οι αιτίες πλημμελούς εφαρμογής του.

ΑΣ μην γελιόμαστε. Ο ρόλος κλειδί που διαδραματίζει διεθνώς για την 
αναδιάρθρωση των οικονομιών, το νέο σύστημα διανομής με αιχμή τα Σ/Μ, είναι 
που επέτρεψε σε μεγάλο βαθμό στη χώρα μας τα τελευταία έτη τη μείωση του 
πληθωρισμού (βλ. οικονομίες κλίμακας). 

ΚΑΙ οι κανόνες του ανταγωνισμού πρέπει να ισχύσουν, και η δημιουργία κερδών δεν 
θα είναι μεμπτή. Το ίδιο ισχύει και για τον τρόπο αξιοποίησης των εκάστοτε κερδών. 
Αν δεν κατευθύνονται πάντα σε χαμηλότερες τιμές, αλλά σε αναδιοργάνωση και 
επενδύσεις, αυτό δεν μπορεί να θεωρείται μεμπτό, όμως χρήσιμο θα ήταν να 
ληφθούν υπόψη οι κυβερνητικές παραινέσεις προς τις παραγωγικές τάξεις για 
σφιχτότερη τιμολογιακή πολιτική. Οι διαφορές εμπορίου και βιομηχανίας έχουν 
λύση, μόνο που αυτή δεν βρίσκεται στο δρόμο της αντιπαράθεσης και της αδιέξοδης 
σύγκρουσης. Απαιτείται πνεύμα συνεργασίας και, προπαντός, ρεαλισμού.

