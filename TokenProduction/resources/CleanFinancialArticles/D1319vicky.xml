ΧΡΗΜΑΤΙΣΤΗΡΙΟ 


Το καλό κλίμα έφερε σημαντική άνοδο

ΣΤΗ ΣΥΝΕΧΙΖΟΜΕΝΗ βελτίωση των κυριότερων μακροοικονομικών δεικτών, 
αλλά και στην πεποίθηση της χρηματιστηριακής κοινότητας, ότι η "κρίση των 
επιτοκίων" έχει παρέλθει, απέδιδαν χθες έγκυροι παρατηρητές της Σοφοκλέους τη 
σημαντική άνοδο τιμών, της τάξης του 3,09%, που σημειώθηκε στο ΧΑΑ. 

Συγκεκριμένα, ο γενικός δείκτης τιμών παρουσίασε έντονη δυναμική, σπάζοντας το 
"ψυχολογικό φράγμα" των 1.500 μονάδων, καθώς τερμάτισε τη συνεδρίαση στις 
1.509,31 μονάδες. Και τούτο, ενώ κατά τη διάρκεια των συναλλαγών, συνολικής 
αξίας 29,24 δισ. δρχ., κατέγραφε κέρδη έως και 3,69%. 

Οπως επισημαίνουν οι ίδιες πηγές, η διαφαινόμενη αποκλιμάκωση των επιτοκίων και 
του πληθωρισμού, σε συνδυασμό με το θετικό κλίμα που επικρατεί στις ξένες 
χρηματιστηριακές αγορές, αλλά και την πεποίθηση, ότι η κυβέρνηση θα συνεχίσει να 
προωθεί διαρθρωτικές αλλαγές στο δημόσιο τομέα, υποβοήθησαν στη δημιουργία 
θετικού κλίματος στο επενδυτικό κοινό. Παράλληλα, σαφές ήταν χθες και το 
ενδιαφέρον αλλοδαπών θεσμικών επενδυτών, οι οποίοι προχώρησαν σε επιλεκτικές 
τοποθετήσεις. 

Την άνοδο "οδήγησαν" οι μετοχές, κυρίως του τραπεζικού τομέα, ενώ σημαντικά 
ήταν τα κέρδη για τις κατασκευαστικές και τις ασφαλιστικές εταιρίες. Πάντως, οι 
ίδιες πηγές εξέφραζαν επιφυλακτικότητα σχετικά με το τελευταίο κύμα ανόδου των 
τιμών στο ΧΑΑ, επισημαίνοντας ότι τούτη αφορούσε κυρίως μετοχές τραπεζών και 
ασφαλιστικών εταιριών, οι οποίες αποτελούν σημαντικό τμήμα των υπό κρατικό 
έλεγχο χαρτοφυλακίων. Συνδύαζαν μάλιστα το γεγονός αυτό με την επικείμενη 
αύξηση του μετοχικού κεφαλαίου των Καταστημάτων Αφορολογήτων Ειδών, για την 
εισαγωγή τους στο ΧΑΑ.

