ΥΠΟΥΡΓΕΙΟ ΓΕΩΡΓΙΑΣ 


Το πρόγραμμα επισιτιστικής βοήθειας 1997-98

Ρεπορτάζ: Μιχ. Παπανίδης 

ΣΕ ΑΓΩΝΑ δρόμου με γραμμή τερματισμού την Δευτέρα το μεσημέρι έχουν 
αποδυθεί οι υπεύθυνοι της συνεταιριστικής οργάνωσης "Ελαιουργική" για την 
εξασφάλιση εγγυητικής επιστολής ύψους 3,4 δισ δρχ , που απαιτείται για την 
διανομή 4.000 τόνων ελαιολάδου ως επισιτιστική βοήθεια σε απόρους και 
πολυτέκνους. Μετά από σχετικό διαγωνισμό του υπουργείου Γεωργίας η 
"Ελαιουργική" συγκέντρωσε όλα τα απαραίτητα δεδομένα αλλά εάν δεν εξασφαλίσει 
και την εγγυητική επιστολή τότε θα υποστεί βαρύτατες συνέπειες με βάση τη νέα 
νομοθεσία που διέπει αυτού του είδους τις δοσοληψίες με το Δημόσιο. 

Ειδικότερα το υπουργείο Γεωργίας προκήρυξε διαγωνισμό για την διανομή του 
λαδιού, που πληρώνει η Ευρωπαϊκή Ενωση, στη διάρκεια του οποίου εκδήλωσαν 
ενδιαφέρον τέσσερις φορείς. Μετά το άνοιγμα των προσφορών την καλύτερη είχε 
καταθέσει η Ελαός με 4.260, 91 λίτρα. Ακολουθούσαν εκείνη της "Ελαιουργικής" με 
4.249 λίτρα, της ΝΟΥΤΡΙΑ με 4.087 λίτρα και της ΦΟΥΦΑ με 4.053 λίτρα. 

Εκ των οικονομικών προσφορών πλειοδότρια ήταν προφανώς η Ελαός, η οποία 
όμως αντιμετώπισε νομικό κώλυμα και αναγκάστηκε να αποχωρήσει. Οι νομικοί της 
σύμβουλοι, σύμφωνα με πηγές του υπουργείου, δεν γνώριζαν ότι για να αναλάβει 
κάποια εταιρία τη διανομή του λαδιού στους απόρους, πρέπει οι μετοχές να είναι 
ονομαστικές. Οι μετοχές της Ελαός είναι ανώνυμες και κατά συνέπεια μετά την 
αναγκαστική εξαίρεσή της πλειοδότρια βρέθηκε η "Ελαιουργική". Η τελευταία 
αναζήτησε εγγυητική επιστολή στην ΑΤΕ η οποία όμως ζήτησε εγγυήσεις για την 
παραχώρησή της. 

Η "Ελαιουργική" δεν ήταν σε θέση να εγγυηθεί τα χρήματα της τράπεζας και στο 
σημείο αυτό αρχίζει η εμπλοκή. Μετά την άρνηση της ΑΤΕ ζητήθηκε από τα μέλη 
της οργάνωσης να υπογράψουν επιταγές έως το ύψος των 3,4 δισ δρχ. Οι επιταγές 
υπεγράφησαν αλλά όταν ελέγχθηκαν από την ΑΤΕ αποκαλύφθηκε ότι πολλές δεν 
είχαν αντίκρισμα. Χωρίς αυτό να μπορεί να χαρακτηρισθεί απάτη αφού οι ακάλυπτες 
επιταγές δεν είχαν λήξει, η τράπεζα προτίμησε να απορρίψει την πρόταση της 
συνεταιριστικής οργάνωσης που της οφείλει ήδη 42 και πλέον δισ. δρχ. 

Πάντως το υπουργείο Γεωργίας, που επίσης έχει περιέλθει σε δύσκολη θέση , 
δηλώνει αποφασισμένο να επιβάλλει τις βαρύτατες κυρώσεις που ορίζει ο νόμος σε 
περίπτωση που δεν προσκομισθεί από τον πλειοδότη η απαιτουμένη εγγυητική 
επιστολή. Πέραν της διανομής του λαδιού στους απόρους τους επόμενους μήνες το 
υπουργείο Γεωργίας θα χειρισθεί υποθέσεις επισιτιστικής και ανθρωπιστικής 
βοήθειας που υπερβαίνει τα 12 δισ. δρχ. 

Για το 1997 θα διατεθεί ακόμη σε απόρους και πολυτέκνους βοήθεια 1.033 τόνων 
κρέατος συνολικής αξίας 2,9 δισ. δρχ. καθώς και ανθρωπιστική βοήθεια στην 
Αλβανία 2.300 τόνων ελαιολάδου. Για το 1998 έχει προγραμματιστεί να δοθεί 
επισιτιστική βοήθεια 10.000 τόνων ρυζιού, 1.700 τ. κρέατος και φέτας συνολικής 
αξίας επτά δισ. δρχ. Ακόμη θα σταλεί ανθρωπιστική βοήθεια 10.000 τ. σιταριού και 
άλλων 10.000 τ. ρυζιού στην Αρμενία, τη Βουλγαρία, την Αιθιοπία και το Τζιμπουτί. 


