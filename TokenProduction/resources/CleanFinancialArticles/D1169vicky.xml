Συνεχής επιδείνωση


ΕΠΙΔΕΙΝΩΣΗ, σε περιορισμένο, πάντως, βαθμό, εμφάνισε κατά το 1997 η εικόνα 
της αξιοπιστίας της αγοράς. Και τούτο, καθώς η συνολική αξία των απλήρωτων 
συναλλαγματικών και των ακάλυπτων επιταγών σημείωσε "συγκρατημένη άνοδο" 
(9,75% σε ονομαστικές τιμές και 4,18% σε πραγματικές). 

Συγκεκριμένα, ανήλθε στα 353.867 εκατ. δρχ. έναντι 322.418 εκατ. δρχ. το 1996. 
Αντίθετα, βελτιώθηκε η εικόνα όσον αφορά στο ζήτημα των πτωχεύσεων. Σύμφωνα 
με στοιχεία που ανακοινώθηκαν χθες από την Ενωση Ελληνικών Τραπεζών, στη 
χρονιά που πέρασε παρέμειναν απλήρωτες 385.978 συναλλαγματικές ύψους 100.702 
εκατ. δρχ. έναντι 392.628 (-1,69%) αξίας 98.900 εκατ. δρχ. το 1996 (+1,82%). Στο 
ίδιο διάστημα, αυξήθηκαν οι ακάλυπτες επιταγές κατά 5,75% (131.232 από 124.101) 
και αφορούσαν σε ποσόν ύψους 253.165 εκατ. δρχ. έναντι 223.518 εκατ. δρχ. το 
1996 (+13,26%). 

Οι διαταγές πληρωμής αυξήθηκαν κατά 19,35% (97.182 από 81.428), ενώ, αντίθετα, 
οι αιτήσεις πτωχεύσεων (3.477 από 4.416) και οι κηρυχθείσες πτωχεύσεις (1.299 από 
1.379) μειώθηκαν κατά 21,26% και κατά 5,80% αντίστοιχα.

