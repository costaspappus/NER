"Πληθαίνουν" οι συστάσεις για την οικονομία...


Ρεπορτάζ: Γ. Διαμαντόπουλος 

ΔΥΟ σημαντικές εκθέσεις, με συστάσεις και παρατηρήσεις για την πορεία της 
οικονομίας και της οικονομικής πολιτικής, δημοσιοποιούνται σήμερα και αύριο. 

Σήμερα το μεσημέρι, ο διοικητής της Τράπεζας της Ελλάδος Λ. Παπαδήμος θα 
ανακοινώσει, στην ετήσια γενική συνέλευση των μετόχων, την έκθεσή του για το 
1996, ενώ αύριο η Ευρωπαϊκή Επιτροπή δίδει στη δημοσιότητα τη δική της έκθεση 
για τις οικονομικές εξελίξεις στα κράτη μέλη της Ευρωπαϊκής Ενωσης. 

Οπως παρατηρούσαν οικονομικοί κύκλοι, το ζητούμενο δεν είναι τόσο το 
περιεχόμενο των εκθέσεων αυτών, όσο το κατά πόσον οι συστάσεις και θέσεις, τόσο 
της Τράπεζας της Ελλάδος όσο και της Ευρωπαϊκής Επιτροπής, είναι δυνατόν να 
συμβάλουν στην δρομολόγηση διορθωτικών κινήσεων που θα καταστήσουν 
αποτελεσματικότερη την οικονομική πολιτική. 

Τόσο η έκθεση του διοικητή της Τράπεζας της Ελλάδος όσο και η έκθεση της 
Ευρωπαϊκής Επιτροπής ζητούν ένταση των προσπαθειών για την επίτευξη της 
δημοσιονομικής προσαρμογής. Επίσης ζητούν ταχύτερους ρυθμούς στην 
αποκρατικοποίηση και αυστηρό έλεγχο στην εφαρμογή τής εισοδηματικής πολιτικής. 

Οι συστάσεις αυτές επαναλαμβάνονται εδώ και πολλά χρόνια, όχι μόνον από την 
Τράπεζα της Ελλάδος και την Ευρωπαϊκή Επιτροπή, αλλά και από το Διεθνές 
Νομισματικό Ταμείο, τον ΟΟΣΑ και άλλους φορείς. Οι συστάσεις ωστόσο 
"προσκρούουν" στο πολιτικό κόστος, που βαραίνει τόσο για την παρούσα, όσο και 
για τις οι προηγούμενες κυβερνήσεις. 

Η διαφορά τού σήμερα, από τα προηγούμενα χρόνια είναι ότι η κυβέρνηση όχι μόνον 
δεν έχει περιθώρια για αμφιταλαντεύσεις και παλινωδίες (αφού στο τέλος του 1997 
κρίνονται οι οικονομίες που θα συμμετάσχουν εξ αρχής στο τρίτο στάδιο της ΟΝΕ) 
αλλά αντιμετωπίζει και μια ευνοϊκή συγκυρία, που επιτρέπει κινήσεις για ταχύτερη 
μείωση των δημοσίων ελλειμμάτων. Η πορεία του πληθωρισμού αποτελεί τον βασικό 
παράγοντα της συγκυρίας αυτής, και επιτρέπει κινήσεις και αποφάσεις που θα ήταν 
δύσκολο να δρομολογηθούν πριν από 2 χρόνια.

