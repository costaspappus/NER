
"ΡΕΚΟΡ" ΤΟΥ ΓΕΝΙΚΟΥ ΔΕΙΚΤΗ


Στις 1.456,95 μονάδες σημειώνοντας άνοδο 28,88 μονάδων ή 2,02%, έκλεισε αυτή 
την εβδομάδα ο Γενικός Δείκτης του ΧΑΑ, σε σχέση με το κλείσιμό του της 
προηγούμενης Παρασκευής, σε μια εβδομάδα με τέσσερις συνεδριάσεις και κατά την 
οποία ο Γενικός Δείκτης στην τελευταία συνεδρίαση έκλεισε με υψηλότερη άνοδο 
από αυτή της πρώτης συνεδρίασης, ξεπερνώντας μάλιστα τις 1.453 μονάδες που ήταν 
το προηγούμενο ανώτατο του 1997 και αποδεικνύοντας ότι η αγορά όχι μόνο έχει 
σταθεροποιηθεί στα επίπεδα πάνω από τις 1.400 μονάδες αλλά υπάρχουν και 
περιθώρια συνέχισης της ανοδικής πορείας. 

Εκτός από τον δείκτη των εταιριών leasing που σημείωσε απώλειες 0,78% όλοι οι 
υπόλοιποι δείκτες κινήθηκαν ανοδικά με αυξήσεις που κυμάνθηκαν από 0,76% για 
τον δείκτη των βιομηχανιών μέχρι και 3,23% για τον δείκτη των κατασκευών. Με 
πτώση 0,87% έκλεισε ο δείκτης της παράλληλης αγοράς. 

Η ανακοίνωση των στοιχείων της Στατιστικής Υπηρεσίας για την άνοδο που 
παρουσίασε η βιομηχανική παραγωγή κατά τον Ιανουάριο του 1997 σε σύγκριση με 
τον Ιανουάριο του 1996 και οι ευνοϊκές ενδείξεις που υπάρχουν για περαιτέρω 
βελτίωσή της, αποτέλεσε το θετικό σημείο που αξιολόγησε η αγορά, ενώ η έκθεση 
της Commission, παρόλο που αναγνωρίζει τη βελτίωση των μακροοικονομικών 
μεγεθών στην Ελλάδα, δημιούργησε σκεπτικισμό και προβληματισμούς για τις 
υποδείξεις που περιέχει και τις δυνατότητες που υπάρχουν για να επιτευχθούν οι 
προτεινόμενες επιδιώξεις. 

Η συνολική αξία των συναλλαγών μειώθηκε κατά 10,85% και από 65,765 δισ. 
δραχμές της προηγούμενης εβδομάδας έπεσε σε 58,627 δισ. δραχμές, αλλά η μέση 
ημερήσια αξία των συναλλαγών παρουσίασε αύξηση κατά 11,43%, αφού η εβδομάδα 
αυτή είχε 4 συνεδριάσεις. Σημαντική ήταν η αύξηση της αξίας των συναλλαγών των 
βιομηχανιών τροφίμων και αλεύρων που ανήλθε σε 4,404 δισ. δραχμές από 2,421 
δισ. δραχμές της προηγούμενης εβδομάδας.

