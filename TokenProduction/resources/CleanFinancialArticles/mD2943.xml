
Στο "δρόμο" για τις 1.500 μονάδες ο δείκτης της Σοφοκλέους...


ΣΤΟ "ΚΑΤΩΦΛΙ" των 1.450 μονάδων βρέθηκε χθες η Σοφοκλέους, καθώς ο γενικός 
δείκτης κατέγραψε άνοδο σε ποσοστό 0,91%, κλείνοντας στις 1.441,04 μονάδες, ενώ 
κατά τη διάρκεια της συνεδρίασης αναρριχήθηκε έως και τις 1.447,56 μονάδες. 

Αυξημένες ήταν και οι συναλλαγές, η συνολική αξία των οποίων διαμορφώθηκε στα 
15,6 δισ. δρχ. 

Οπως επισήμαναν στην "Εξπρές" παρατηρητές της αγοράς, βραχυχρονίως οι τάσεις 
παρουσιάζονται ανοδικές. Εκτιμούν, ωστόσο, ότι θα πρέπει να υπάρξει έντονη 
ενίσχυση του "τζίρου", προκειμένου να ξεπεραστεί το προηγούμενο ανώτερο όριο 
του έτους (1.454 μονάδες), το οποίο σημειώθηκε στα τέλη Φεβρουαρίου. 

Της χθεσινής ανοδικής πορείας ηγήθηκε ο τραπεζικός κλάδος, ο δείκτης του οποίου 
κατέγραψε άνοδο σε ποσοστό 1,78%. Βασική αιτία ήταν η αύξηση της τιμής της 
μετοχής της Τραπέζης Πίστεως κατά 4,73%, αύξηση που πυροδοτήθηκε από τις 
πληροφορίες για αυξημένη κερδοφορία της στο Α τρίμηνο. 

Στον αντίποδα βρέθηκαν οι κατασκευαστικές, καθώς ο δείκτης τους έχασε 12,13 
μονάδες ή ποσοστό 2,15%. 

