Πυρετός στα διεθνή χρηματιστήρια


ΟΙ ΕΥΡΩΠΑΪΚΕΣ αγορές μετοχικών αξιών, με επικεφαλής το Λονδίνο, το Παρίσι 
και τη Φρανκφούρτη, ανέβηκαν σε επίπεδα ρεκόρ, ενώ το αναζωογονημένο δολάριο 
κινήθηκε και πάλι πάνω από τα 116 γιεν και γύρω στα 1,80 μάρκα. Το ισχυρό 
δολάριο και η άνοδος του δείκτη Dow Jones στη Νέα Υόρκη πάνω από το φράγμα 
των 8.000 μονάδων προκάλεσαν φρενίτιδα στην Ευρώπη, που εξέπληξε τους 
χρηματομεσίτες, καθώς συνεχίστηκε και όταν ο δείκτης στη Νέα Υόρκη δεν 
κρατήθηκε πάνω από το επίπεδο αυτό, για να το περάσει και πάλι σημαντικά, 
αργότερα και να κλείσει σε νέο ιστορικό ρεκόρ, στις 8.038,88 μον. (+63,17), όταν 
όμως είχαν πια κλείσει τα ευρωπαϊκά χρηματιστήρια.

Στο Λονδίνο, ο δείκτης FT 100 έγλειψε τις 5.000 μονάδες και τερμάτισε τελικά στις 
4.964,2 μονάδες, 1,32% υψηλότερα, αφού είχε ανέβει έως τις 4.991,8 μονάδες, 
τερματίζοντας σε επίπεδα ρεκόρ.

Στη Φρανκφούρτη, ο δείκτης DAX έκλεισε επίσης σε επίπεδα ρεκόρ, σημειώνοντας 
άνοδο σχεδόν κατά 2%.

Ρεκόρ και στο Παρίσι, με αύξηση 1,26%.

Σε όλα τα άλλα μεγάλα ευρωπαϊκά χρηματιστήρια οι σχετικοί δείκτες κινήθηκαν σε 
σημαντικά υψηλότερα επίπεδα. Ειδικότερα, στη Ζυρίχη η αύξηση έφθασε στο 1,42%, 
στο Αμστερνταμ στο 1,70%, στις Βρυξέλλες στο 1,66% και στο Μιλάνο στο 1,96%.


