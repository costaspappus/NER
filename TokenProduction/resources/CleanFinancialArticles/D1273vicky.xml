Εξόφληση δημοτικών τελών με δόσεις


ΕΥΝΟΪΚΗ ρύθμιση για τους επαγγελματίες πέτυχε η διοίκηση του Επαγγελματικού 
Επιμελητηρίου Πειραιά, όσον αφορά τον τρόπο εξόφλησης των αδειών κατάληψης 
κοινόχρηστων χώρων για το τρέχον έτος στο δήμο Πειραιά. Συγκεκριμένα, οι 
επαγγελματίες θα πρέπει να εξοφλήσουν σε δόσεις τις οφειλές των αδειών, ύστερα 
από ρύθμιση που πέτυχε η διοίκηση του ΕΕΠ κατά τη διάρκεια συνάντησης που είχε 
κλιμάκιό της με επικεφαλής τον πρόεδρο Γ. Μαζαράκη με τον δήμαρχο Πειραιά Στ. 
Λογοθέτη, στην οποία συμμετείχαν και ο πρόεδρος της Πανελλήνιας Ομοσπονδίας 
Εστιατόρων και συναφών επαγγελμάτων, ο πρόεδρος της Ομοσπονδίας 
Επαγγελματοβιοτεχνών Πειραιά και ο πρόεδρος των Παλαιοπωλών Πειραιά. 

Αξίζει να σημειωθεί ότι, μετά τη ρύθμιση, οι επαγγελματίες πρέπει -το αργότερο 
μέχρι τα τέλη Φεβρουαρίου- να έχουν εξοφλήσει την πρώτη δόση και όχι όλο το 
ποσόν, όπως αρχικά είχε ζητηθεί με ανακοίνωση του δήμου η οποία και αποτέλεσε 
την αφορμή της συνάντησης.

