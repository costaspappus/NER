Εως 30/4 το νέο Ε3


ΜΕΧΡΙ τις 30 Απριλίου θα υποβάλλεται εφέτος το νέο έντυπο Ε3 από τα 
οργανωμένα λογιστικά γραφεία, ανεξαρτήτως της επωνυμίας της επιχειρήσεως ή του 
φορολογουμένου για όσες επιχειρήσεις ή επιτηδευματίες η προθεσμία υποβολής των 
δηλώσεων λήγει μέχρι και τις 15 Απριλίου. 

Κατά τη διάρκεια σύσκεψης που πραγματοποιήθηκε χθες στο υπουργείο 
Οικονομικών, υπό την προεδρία του υφυπουργού Οικονομικών Γ. Δρυ και με τη 
συμμετοχή αρμοδίων υπηρεσιακών παραγόντων, καθώς και εκπροσώπων των 
λογιστών και των εφοριακών και αποφασίσθηκε επίσης ότι τα πρόσθετα έντυπα που 
απαιτούνται για τις δηλώσεις των επιχειρήσεων και των επιτηδευματιών (Ε3, Ε5, 
Ε10, Ε11), αλλά και οι δηλώσεις του Φόρου Προστιθέμενης Αξίας (ΦΠΑ), 
(Εκκαθαριστική ΦΠΑ και Περιοδική) θα δίδονται δωρεάν στους εκπροσώπους και 
φορείς των λογιστών, προκειμένου να διευκολυνθεί η έγκαιρη συμπλήρωση και 
υποβολή των δηλώσεων. Τα έντυπα θα διατίθενται και από τις ΔΥΟ. 

Να σημειωθεί ότι μέχρι σήμερα έχει αποσταλεί από το Κέντρο Πληροφοριών του 
υπουργείου Οικονομικών (ΚΕΠΥΟ) προς τους υπόχρεους το 50% περίπου των 
φορολογικών δηλώσεων (Ε1, Ε2 και το βιβλιαράκι οδηγιών), ενώ αναμένεται να έχει 
ολοκληρωθεί η αποστολή προς όλους τους φορολογούμενους έως 20 Φεβρουαρίου 
εφέτος.

