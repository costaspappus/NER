Εξαγωγές και ανταγωνιστικότητα


Η ΣΥΡΡΙΚΝΩΣΗ της ανταγωνιστικότητας των ελληνικών εξαγωγών προς τη Δυτική 
Ευρώπη, κατά την πενταετία 1992-96, οφείλεται, κυρίως, στην πραγματική 
ανατίμηση της δραχμής, το υψηλό κόστος δανεισμού, τη χαμηλή παραγωγικότητα 
και τις πολλές γραφειοκρατικές δυσλειτουργίες του κρατικού μηχανισμού. Αυτά 
επισημαίνουν, μεταξύ άλλων, οι πρόεδροι του ΣΕΒΕ και του ΕΒΕ στη Θεσσαλονίκη, 
προβάλλοντας την ανάγκη εκπόνησης εθνικής στρατηγικής για τις εξαγωγές. 

ΟΤΙ η δυστοκία των εξαγωγών μας είναι πρόβλημα υπαρκτό, σοβαρό και 
δυσεπίλυτο, αποτελεί κοινό τόπο και ουδείς διαφωνεί σχετικά με τις αιτίες του 
φαινομένου. Ολοι οι ερμηνευτικοί παράγοντες που εκτέθηκαν αποτελούν συστατικά 
στοιχεία της χρόνιας προβληματικής οικονομικής δομής της χώρας που έχει δύο 
πτυχές: τον μικρομεσαίο χαρακτήρα τής μέσης ελληνικής επιχείρησης και την 
απόλυτη, μέχρι πρότινος, εξάρτησή της από τον κρατικό προστατευτισμό. 

Η ΚΡΙΣΗ των ελληνικών εξαγωγών είναι συνώνυμη της κρίσης των δομών της 
οικονομίας και εμφανίζεται με το άνοιγμα αυτής στον διεθνή ανταγωνισμό, καθώς 
και με τη βαθμιαία απελευθέρωση των αγορών από τα μέσα της δεκαετίας του '80 
έως σήμερα. 

ΠΡΟΚΕΙΤΑΙ, δηλαδή, για κρίση μετάβασης σε νέο καθεστώς δομών και 
ανταγωνιστικών λειτουργιών της οικονομίας. Από την άποψη αυτήν, η αντιμετώπισή 
της δεν χρειάζεται τόσο κάποια ειδική πολιτική ή στρατηγική προσέγγιση όσο μια 
ταχύτερη, συνεπέστερη και αποτελεσματικότερη προσαρμογή τής οικονομίας στα 
νέα δεδομένα του διεθνούς ανταγωνισμού. Η συνεχής μείωση του πληθωρισμού, η 
αποκατάσταση κλίματος εμπιστοσύνης -ώστε να μειωθούν εκ νέου τα επιτόκια- η 
εξυγίανση και απλούστευση των διαδικασιών της δημόσιας διοίκησης, η δραστική 
μείωση των δημοσίων ελλειμμάτων και του μεγέθους τής κρατικής επιχειρηματικής 
δραστηριότητας, καθώς και η θεσμοθέτηση ελαστικότερων σχέσεων εργασίας στην 
οικονομία, αποτελούν μερικούς από τους βασικότερους τομείς άμεσης ενίσχυσης της 
ανταγωνιστικότητας των ελληνικών εξαγωγών. 

ΤΑ ΠΑΡΑΠΑΝΩ οφείλουν να συμπληρωθούν, ωστόσο, με ειδικότερα μέτρα 
θεσμικής και οργανωτικής ενίσχυσης και προβολής της εξαγωγικής δραστηριότητας, 
όπως η σύμπραξη των μικρομεσαίων (μέσω σύστασης εταιριών εξωτερικού 
εμπορίου), η ασφάλιση (ΟΑΕΠ) και η προώθησή τους σε νέες αγορές (ΟΠΕ). Οι 
θεσμοί αυτοί υπάρχουν αλλά λίγα έχουν αποδώσει έως τώρα στις εξαγωγές.

