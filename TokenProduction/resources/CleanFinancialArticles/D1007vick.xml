ΜΕ ΤΗΝ ΑΠΕΛΕΥΘΕΡΩΣΗ ΑΠΟ 1/8/97 ΤΩΝ ΚΑΤΑΘΕΣΕΩΝ ΣΕ 
ΣΥΝΑΛΛΑΓΜΑ 


"Ευκαιρίες" αλλά και "ρίσκα"

ΤΟ δέλεαρ πιθανών ανατιμήσεων των ισοτιμιών ξένων νομισμάτων έναντι της 
δραχμής, αλλά και το ρίσκο ενδεχόμενων διολισθήσεων, καθώς και η βεβαιότητα 
των χαμηλών -συγκριτικά με τις ελληνικές- ονομαστικών επιτοκίων, είναι οι τρεις 
από τους κυριότερους παράγοντες που θα πρέπει να λάβει υπόψη του ο κάθε 
ενδιαφερόμενος Ελληνας πολίτης που από την Παρασκευή 1 Αυγούστου θα μπορεί, 
χωρίς περιορισμούς πλέον, να διατηρεί λογαριασμούς καταθέσεων συναλλάγματος 
σε πιστωτικά ιδρύματα που λειτουργούν στη χώρα. 

Η Τράπεζα της Ελλάδος, με χθεσινή απόφαση του διοικητού της Λ. Παπαδήμα 
(ΠΔ/ΤΕ 2416/28.7.97), δίνει το δικαίωμα στους κατοίκους Ελλάδος να ανοίγουν και 
να τροφοδοτούν λογαριασμούς συναλλάγματος προερχόμενου από το εσωτερικό ή 
το εξωτερικό, συμπεριλαμβανομένων ξένων τραπεζογραμματίων και συναλλάγματος 
που αγοράζεται έναντι δραχμών. 

Μάλιστα, οι αναλήψεις επιτρέπονται σε δραχμές ή σε συνάλλαγμα 
(συμπεριλαμβανομένου βεβαίως και του χαρτονομίσματος). 

Το καθεστώς των καταθέσεων σε συνάλλαγμα (με τις αναγκαίες προσαρμογές στο 
σύστημα διαχειρίσεώς τους από τα πιστωτικά ιδρύματα καθώς και στις σχετικές 
διαδικασίες για τη διενέργεια πράξεων κινήσεως κεφαλαίων), ελευθερώνεται πλήρως 
ενώ, με μία ακόμη απόφαση (2417/28.7.97) καταργούνται: 

Πρώτον, η υποχρέωση των κατοίκων Ελλάδος να δραχμοποιούν το προϊόν 
ρευστοποιήσεως επενδύσεών τους στο εξωτερικό, σε περίπτωση επανεισαγωγής στην 
Ελλάδα, εφόσον παρέχεται πλέον η ευχέρεια να το καταθέτουν σε λογαριασμό 
συναλλάγματος και, 

Δεύτερον, το ανώτατο όριο, ισότιμο των 20.000 ecu, που ίσχυε για τη φυσική 
(δηλαδή χωρίς τη διαμεσολάβηση πιστωτικών ιδρυμάτων) μεταφορά μέσω πληρωμής 
(κυρίως τραπεζογραμματίων και προσωπικών επιταγών) προς το εξωτερικό. 

Οπως επισημαίνεται στο κείμενο δεν θίγονται από τις διατάξεις των αποφάσεων τα 
ισχύοντα ως προς την συνομολόγηση και την εξόφληση υποχρεώσεων σε 
συνάλλαγμα στην Ελλάδα. 

Στη σελίδα 5 δημοσιεύονται τα κείμενα της απόφασης της Τραπέζης της Ελλάδος, 
ενώ στη σελίδα 20 δημοσιεύεται πίνακας με χρήσιμες οδηγίες για τη μετατροπή 
δραχμών σε συνάλλαγμα.

