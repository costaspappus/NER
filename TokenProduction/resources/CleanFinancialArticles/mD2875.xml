Αλκοτέστ και φοροέσοδα...


ΣΤΗΝ προχθεσινή σύσκεψη για τον Προϋπολογισμό του '98 το οικονομικό επιτελείο 
της κυβέρνησης κατέληξε στο συμπέρασμα ότι χρειάζονται πρόσθετα έσοδα της 
τάξης των 900 δισ. δρχ. και συγκράτηση, αυστηρώς, στο 6% των πρωτογενών 
δαπανών. 

ΤΟ ΘΕΜΑ όμως δεν είναι αν καλώς υπολόγισαν τα ποσά που απαιτούνται για να 
εκτελεσθεί ομαλά ο προϋπολογισμός. Οι ίδιοι παράγοντες πάντοτε υπολογίζουν 
σωστά με βάση τα στοιχεία, ανεξάρτητα εάν κάθε φορά σημειώνονται αποκλίσεις 
κατά την εκτέλεση των Προϋπολογισμών. 

ΓΙΑ ΠΑΡΑΔΕΙΓΜΑ στο οκτάμηνο Ιανουαρίου - Αυγούστου τα φορολογικά έσοδα 
του 1997 είχε υπολογισθεί ότι θα είναι αυξημένα κατά 14,6%, αλλά δεν ήταν, αφού 
έφτασαν το 11,52%. 

ΕΤΣΙ το έλλειμμα του '97 που ανέρχεται στα 500 δισ. δρχ. "καλά κρατεί" και 
κινητοποιεί τους οικονομικούς επιτελείς όχι όμως όπως φαίνεται, και τους 
φοροεισπρακτικούς μηχανισμούς γενικότερα. 

ΕΤΣΙ στη συγκεκριμένη σύσκεψη εκτός από τις ανησυχίες δεν συγκρατήθηκε η 
απογοήτευση για την κωλυσιεργία των μηχανισμών! 

ΓΝΩΣΤΑ πράγματα. Το θέμα όμως είναι τι πρέπει να γίνει. Το να τίθενται στόχοι οι 
οποίοι δεν υλοποιούνται, δεν μπορεί να θεωρηθεί σοβαρή πολιτική. 

ΤΟ ΥΠ' ΑΡΙΘΜΟΝ ένα ζητούμενο πλέον, όπως δείχνουν τα προβλήματα, είναι ο 
εκσυγχρονισμός, η εξυγίανση και η δραστική ενεργοποίηση του φοροελεγκτικού 
μηχανισμού. 

ΕΙΝΑΙ νομίζουμε χαρακτηριστικό και χρήσιμο, ως παράδειγμα ενεργοποίησης 
κρατικού μηχανισμού, η κινητοποίηση της Τροχαίας (έστω και με εισαγγελική 
προσταγή) για τους ελέγχους αλκοτέστ στους οδηγούς με κυρώσεις και κατασχέσεις 
οχημάτων για τους παραβάτες. 

ΜΕΣΑ σε δύο εβδομάδες εφαρμογής του μέτρου είχαμε περιορισμό των ατυχημάτων 
κατά 50%! Αν το μέτρο αυτό διαμορφωθεί και επεκταθεί, τα αποτελέσματα θα είναι 
πράγματι εντυπωσιακά. Αν σιγά - σιγά ατονήσει θα επιστρέψουμε στα ίδια. 

ΜΕ την άμεση κινητοποίηση της Τροχαίας σώζονται ζωές, με την άμεση 
κινητοποίηση κατά της φοροδιαφυγής, θα σωθεί πολύτιμος χρόνος για την 
οικονομική ανάπτυξη της χώρας.

