Με συνθήματα ή επί της ουσίας;


ΕΝΩ πλησιάζει η επίσημη ημέρα έναρξης του κοινωνικού διαλόγου για την 
αντιμετώπιση του προβλήματος της ανεργίας, τη βελτίωση της ανταγωνιστικότητας 
της οικονομίας και την αύξηση της απασχόλησης, η συζήτηση για τις μορφές, τους 
τρόπους και τα πιθανά σενάρια μεταρρύθμισης των εργασιακών σχέσεων έχει ήδη 
ξεκινήσει από τις στήλες των εφημερίδων και τα τηλεοπτικά πάνελ. 

ΚΑΙ ενώ οι τόνοι της συζήτησης είναι επί του παρόντος σχετικά συγκρατημένοι, δεν 
μπορεί κανείς να ισχυριστεί πως συμβαίνει το ίδιο με τις εκατέρωθεν τοποθετήσεις 
και το βαθμό διαλλακτικότητας των απόψεων που εκφράζονται. Ο ΣΕΒ ομιλεί 
σαφώς για την ανάγκη ελαστικότερων σχέσεων εργασίας, η ΓΣΕΕ θεωρεί πως η 
εισαγωγή ελαστικότερων σχέσεων εργασίας δεν θα μειώσει αλλά θα αυξήσει την 
ανεργία και αντ' αυτών προτείνει την θέσπιση των 35 ωρών εργασίας εβδομαδιαίως, 
ενώ η κυβέρνηση δεν ανοίγει τα χαρτιά της κατηγορούμενη έτσι για προειλημμένες 
αποφάσεις. 

ΤΟ κλίμα αυτό προοιωνίζεται την καλύτερη δυνατή έκβαση του διαλόγου και 
υπάρχει διάχυτη ανησυχία μήπως ο διάλογος αυτός δεν τελεσφορήσει αλλά απλώς 
συμβάλει στην αναβολή ορισμένων απαραίτητων αποφάσεων. 

ΓΙΑ να υπάρξουν απτά αποτελέσματα, θα πρέπει οι εκπρόσωποι των κοινωνικών και 
παραγωγικών φορέων να εγκύψουν στο πρόβλημα χωρίς ιδεολογικές προκαταλήψεις 
και συντεχνιακές παρωπίδες, εξετάζοντας τα δεδομένα και αξιοποιώντας την 
πρόσφατη διεθνή εμπειρία από κοινού και με ειλικρίνεια. 

ΘΑ πρέπει να απαντήσουν στο ερώτημα γιατί δεν γίνονται ξένες επενδύσεις στην 
Ελλάδα και γιατί οι ρυθμοί ανάπτυξης παραμένουν χαμηλοί και ανεπαρκείς για την 
απορρόφηση της ανεργίας. Να μελετήσουν τι θα συμβεί όταν διακοπούν οι 
κοινοτικές χρηματοδοτήσεις και να υπολογίσουν τις επιπτώσεις στις δομές της 
παραγωγής και της εγχώριας απασχόλησης από τις τεκταινόμενες μεταβολές στο 
διεθνές εμπόριο (GATT), στην ΕΕ (εύρω, διεύρυνση με ανατολικές χώρες, ΚΑΠ 
κ.λπ.). 

ΘΑ πρέπει, τέλος, να εμβαθύνουν στα διδάγματα από τα παραδείγματα χωρών που 
κατόρθωσαν να περιορίσουν δραστικά την ανεργία τους βελτιώνοντας ταυτόχρονα 
τούς αναπτυξιακούς τους ρυθμούς, παρά την εισαγωγή των νέων τεχνολογιών, και 
επίσης να εξετάσουν εάν αυτό μπορεί να επιτευχθεί χάρη στη μείωση του εργάσιμου 
χρόνου ή στην καθιέρωση ελαστικότερων σχέσεων εργασίας. 

ΜΟΝΟ με παρόμοιες συλλογικές επεξεργασίες και χωρίς δογματικούς αφορισμούς, 
ο διάλογος έχει ελπίδες να καρποφορήσει.

