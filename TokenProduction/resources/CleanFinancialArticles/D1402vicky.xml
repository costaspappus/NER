Αντιμετώπιση της εισφοροδιαφυγής με ειδική τροπολογία


ΟΙ ΟΦΕΙΛΕΣ προς το ΙΚΑ ξεπερνούν σήμερα το ένα τρισ. δραχμές προκαλώντας 
εκρηκτικά προβλήματα ταμιακού χαρακτήρα στο πολύπαθο ίδρυμα. Για την 
αντιμετώπιση της τεράστιας σε μέγεθος και έκταση εισφοροδιαφυγής το υπουργείο 
Εργασίας και Κοινωνικών Ασφαλίσεων έχει ετοιμάσει σχετική τροπολογία που θα 
ενταχθεί στο πολυνομοσχέδιο του υπουργείου Εθνικής Οικονομίας το οποίο θα 
κατατεθεί στο αμέσως προσεχές διάστημα στη Βουλή. Τον ακριβή χρόνο κατάθεσης 
του πολυνομοσχεδίου καθώς και άλλα θέματα διαδικαστικού χαρακτήρα συζήτησαν 
κατά τη χθεσινή τους σύσκεψη οι υπουργοί Εθνικής Οικονομίας και Οικονομικών 
Γιάννος Παπαντωνίου και Εργασίας και Κοινωνικών Ασφαλίσεων Μιλτ. 
Παπαϊωάννου. 

Σύμφωνα με πληροφορίες η τροπολογία προβλέπει μεταξύ άλλων: Τη συγκρότηση 
ειδικής υπηρεσίας εισφορών (ΕΥΠΕΕ) σε διάφορες περιφέρειες της χώρας. Η 
υπηρεσία αυτή θα διενεργεί παράλληλα και ανεξάρτητα από τα υποκαταστήματα του 
ΙΚΑ, ελέγχους με στόχο τον εντοπισμό μη δηλωθέντων εργαζομένων. Την τήρηση 
από τους εργοδότες ειδικού βιβλίου απασχολουμένων. Η καταχώριση θα γίνεται πριν 
αυτοί αναλάβουν εργασία. Σε αντίθετη περίπτωση προβλέπεται υψηλό πρόστιμο. 
Σύνδεση του ΙΚΑ με το Δημόσιο, ΝΠΔΔ, τράπεζες, δημόσιες επιχειρήσεις και 
οργανώσεις ώστε να αντλεί οποιαδήποτε πληροφορία χρειάζεται για τη διασφάλιση 
των συμφερόντων του. Αυτό στην ουσία σημαίνει κατάργηση του απορρήτου των 
επιχειρήσεων. Απαγόρευση μεταβίβασης περιουσιακών στοιχείων όσων 
φοροδιαφεύγουν. 

Για τη διευκόλυνση της είσπραξης καθυστερούμενων εισφορών θα εφαρμόζονται 
αναλογικά και στο ΙΚΑ οι διατάξεις που ισχύουν για το Δημόσιο. Το πρόβλημα της 
εισφοροδιαφυγής έχει λάβει τεράστιες διαστάσεις καθώς περίπου το 30% των 
επιχειρήσεων εισφοροδιαφεύγουν ενώ 100.000 εργαζόμενοι που υποαπασχολούνται 
είναι ανασφάλιστοι και άλλοι 50.000 συνταξιούχοι που εργάζονται δεν καταβάλλουν 
ασφαλιστικές εισφορές.

