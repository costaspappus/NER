Η ουσία της κρίσης


Η ΔΙΕΘΝΗΣ χρηματιστηριακή κρίση συνεχίζεται. Η ανακοπή της πτωτικής τάσης 
των τιμών αποδείχθηκε
προσωρινή και δεν μπόρεσε να εξαλείψει το "μικρόβιο" της αβεβαιότητας και της 
ανασφάλειας που "πρόσβαλε"
τους επενδυτές, οι οποίοι θεώρησαν σωστό να συνεχίσουν τη φυγή τους από τις 
υπερτιμημένες μετοχές και τα
κρατικά ομόλογα των αναδυόμενων, κυρίως, αγορών, ιδίως όσων εξ αυτών 
ακολουθούσαν πολιτική "σκληρού"
νομίσματος. 

ΣΥΝΑΚΟΛΟΥΘΑ, η κρίση εμπιστοσύνης διαχέεται και στην ελληνική αγορά. Η 
πρόσφατη χρηματιστηριακή
υποχώρηση είναι βέβαιο πως θα συνεχισθεί όσο θα διαρκεί η διεθνής αναταραχή, για 
τον επιπλέον λόγο ότι
στην περίπτωσή μας υπάρχει η σχετική αβεβαιότητα για το μέλλον της ισοτιμίας της 
δραχμής (βλ. εκτιμήσεις
υπερτίμησης του νομίσματος), αβεβαιότητα η οποία ωθεί πολλά ξένα κεφάλαια στο 
εξωτερικό. Στο βαθμό που
οι νομισματικές αρχές οφείλουν να περιφρουρήσουν τη συναλλαγματική τους 
πολιτική (βασικός πυλώνας της
πολιτικής της σύγκλισης), το γεγονός αυτό έχει ως συνέπεια τη μείωση των 
συναλλαγματικών αποθεμάτων και
την κατακόρυφη αύξηση των επιτοκίων, με αποτέλεσμα την ένταση της 
αβεβαιότητας και την περαιτέρω κάμψη
των μετοχικών αξιών (βλ. ρευστοποιήσεις μετοχικών τίτλων για τοποθέτηση στη 
διατραπεζική και αυξημένα
επιτόκια στους κρατικούς τίτλους). 

Ας μην εκπλαγούμε αν δούμε "μέρες '94" όσον αφορά τα επίπεδα των επιτοκίων. 
Διότι ούτε εύκολη, ούτε
συμφέρουσα είναι η αύξηση του εξωτερικού δανεισμού μας την περίοδο αυτήν, ενώ 
τα συναλλαγματικά
αποθέματα έχουν περιοριστεί στο "χαμηλό βαρομετρικό" των 11 δισ. δολ. περίπου. 
Το οικονομικό επιτελείο
φέρει σημαντικές ευθύνες για τις τρέχουσες δυσκολίες, διότι: 
 δεν προχώρησε εγκαίρως σε σοβαρές διαρθρωτικές αλλαγές στο δημόσιο τομέα και 
την οικονομία, 
 δεν εξασφάλισε, στις αρχές του χρόνου, τα αναγκαία επίπεδα εξωτερικού δανεισμού 
(παρά τρέχει τώρα να
δανειστεί) και 
 αντί να προσαρμόσει την οικονομική πολιτική στην ελληνική και διεθνή 
πραγματικότητα, έπραξε το αντίθετο,
επιδιώκοντας μυωπικά τη μείωση των επιτοκίων, τη στιγμή που στο εξωτερικό τα 
επιτόκια αυξάνονταν και η
εγχώρια αγορά αντιδρούσε. Ετσι, και τις κρατικές τράπεζες επιβάρυνε αδίκως, 
εξασθενίζοντας την άμυνά τους
στην τρέχουσα συγκυρία, ενώ με την τελευταία άνοδο των επιτοκίων χρεώνει με 
αναξιοπιστία την προηγούμενη
πολιτική του στα επιτόκια.

