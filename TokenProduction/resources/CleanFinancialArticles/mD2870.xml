Τα επιτόκια


ΣΥΜΦΩΝΑ με εκτιμήσεις έγκυρων οικονομικών κύκλων, ο φετινός 
προϋπολογισμός θα παρουσιάσει τελικά μια υστέρηση 250 δισ. από τον στόχο 
αύξησης των κρατικών εσόδων συνολικά. Η υστέρηση αυτή θα καλυφθεί κατά το 
μεγαλύτερο μέρος της από τις χαμηλότερες δαπάνες για τόκους που προκαλεί η 
ακολουθούμενη πολιτική σταθερής μείωσης των επιτοκίων (εκτιμάται εξοικονόμηση 
150 δισ. περίπου), ενώ το υπόλοιπο θα καλυφθεί από άλλους περιορισμούς δαπανών 
ή "νόμιμα" λογιστικά τεχνάσματα. 

ΣΥΝΕΠΩΣ, αν δεν υπάρξει κάποια σοβαρή ανατροπή από απρόσμενες εξωγενείς 
επιδράσεις, ο Προϋπολογισμός θα προσεγγίσει το στόχο για έλλειμμα 4,2% του 
ΑΕΠ. Εν τω μεταξύ, "καμπανάκι κινδύνου" χτύπησε για τη δημοσιονομική πολιτική 
μείωσης των επιτοκίων από το γεγονός της μη απορρόφησης 360 δισ. εντόκων 
γραμματίων από το επενδυτικό κοινό και ενώ επίκειται μεγάλης έκτασης έκδοση 
κρατικών τίτλων τον Σεπτέμβριο. Βεβαίως, τα λιμνάζοντα κεφάλαια και η υψηλή 
ρευστότητα στη διατραπεζική αγορά υποχρεώνουν σε βαθμιαία μείωση των 
τραπεζικών επιτοκίων, γεγονός που -δυνάμει- αποσυμφορίζει από τις πιέσεις που 
δέχεται η πολιτική μείωσης των επιτοκίων. 

ΣΥΓΧΡΟΝΩΣ, στην ίδια κατεύθυνση συνηγορούν τόσο τα τελευταία στοιχεία του 
ισοζυγίου τρεχουσών συναλλαγών όσο και η προσωρινή, τουλάχιστον, ηρεμία στις 
συναλλαγματικές αγορές. Πάντως, θα πρέπει να σημειωθεί πως αποφασιστικό ρόλο 
θα διαδραματίσει η ενδεχόμενη ανάθεση των Ολυμπιακών Αγώνων στη χώρα μας, 
οπότε η αύξηση της εισροής βραχυπρόθεσμων κεφαλαίων, που πιθανότατα θα 
προκληθεί, θα υποχρεώσει σε περαιτέρω μείωση των επιτοκίων. 

ΤΕΛΟΣ, καταλυτική μπορεί και πρέπει να είναι η σκιαγράφηση της νέας πολιτικής 
για το 1998 από τον πρωθυπουργό στη ΔΕΘ, όπου σύμφωνα με όλες τις ενδείξεις θα 
ανακοινωθεί μια ουσιαστική στροφή της δημοσιονομικής πολιτικής προς την πλευρά 
της δραστικής μείωσης των δαπανών. Μια τέτοια προσαρμογή αντιστοιχεί, εν 
πολλοίς, στην επιζητούμενη από τις αγορές και την προτεινόμενη από τους διεθνείς 
οργανισμούς αλλαγή του μίγματος της οικονομικής πολιτικής και είναι φυσικό να 
ενισχύσει σημαντικά τις επενδυτικές προσδοκίες απαλύνοντας και τις όποιες πιέσεις 
θα μπορούσαν να ασκηθούν προσεχώς πάνω στη δραχμή. ΥΠΟ τους όρους αυτούς 
και ο πληθωρισμός είναι δυνατόν να μειωθεί περαιτέρω και η πολιτική 
αποκλιμάκωσης των επιτοκίων να συνεχισθεί.

