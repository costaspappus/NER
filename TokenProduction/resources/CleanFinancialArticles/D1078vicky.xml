ΜΕ ΧΡΕΗ ΑΝΩ ΤΩΝ 100 ΔΙΣ. ΔΡΧ. 


Ερχεται η νέα γενιά των προβληματικών

Ρεπορτάζ: Γ. Κράλογλου 

ΣΕ ΠΕΡΙΣΣΟΤΕΡΕΣ από 200 υπολογίζονται οι επιχειρήσεις οι οποίες με χρέη άνω 
των 100 δισ. δρχ. και ληξιπρόθεσμες οφειλές περίπου στο 50% συνθέτουν σήμερα τη 
"νέα γενιά" των προβληματικών επιχειρήσεων και προκαλούν πονοκέφαλο στις 
μεγάλες τράπεζες και ιδίως στις ελεγχόμενες από τον δημόσιο τομέα. Η περίπτωση 
των 45 επιχειρήσεων της Φλώρινας, του Κιλκίς και της Θράκης με συνολικές οφειλές 
13 δισ. δρχ. και ληξιπρόθεσμες ύψους 3,5 δισ. δρχ., οι οποίες ζήτησαν τη βοήθεια 
της υφυπουργού Ανάπτυξης Αν. Διαμαντοπούλου, είναι ένα μικρό δείγμα του 
συνόλου των νέων προβληματικών που πολύ σύντομα θα απασχολήσουν την 
οικονομική επικαιρότητα. 

Το υπουργείο Ανάπτυξης, που σαφώς εκφράζει την κυβερνητική βούληση στην 
περίπτωση αυτή, αποκλείει κάθε σκέψη: 
* Για πάγωμα ή και ρύθμιση των χρεών αυτών με την έννοια της μείωσής τους ή της 
ανανέωσης της χρηματοδότησης. 
* Για ρύθμιση των τόκων των οφειλών (δηλαδή τη μείωση του ύψους των τόκων που 
σχηματίζουν τις υπερημερίες), αν με αντικειμενικά τραπεζικά κριτήρια δεν 
αποδεικνύεται η βιωσιμότητα των επιχειρήσεων. 
* Για εξαίρεση από κάθε ρύθμιση όλων των επιχειρήσεων που δεν έχουν καταβάλει 
έστω και ένα μέρος από τις οφειλές τους. 

Αυτή η λογική αναμένεται ότι θα πρυτανεύσει και στις τελικές αποφάσεις της 
πολιτικής ηγεσίας του υπουργείου Ανάπτυξης, η οποία δεν κρύβει την έκπληξή της 
από το γεγονός ότι οι εκπρόσωποι της βιομηχανίας από τη μία πλευρά ζητούν να μην 
παρεμβαίνει το κράτος στις λειτουργίες του ελεύθερου ανταγωνισμού και από την 
άλλη υποβάλλουν αιτήματα για ρυθμίσεις χρεών ή και πάγωμα οφειλών. 


