ΠΕΤΡΕΛΑΙΟ 


Από ξένες εταιρίες οι έρευνες στο Ιόνιο

ΥΠΟΓΡΑΦΟΝΤΑΙ σήμερα, μεταξύ της ΔΕΠ - ΕΚΥ και της κοινοπραξίας των 
εταιριών Enterprise Oil, Union Texas και MOL, οι δύο πρώτες συμβάσεις για έρευνα 
και εκμετάλλευση υδρογονανθράκων στις περιοχές της Βορειοδυτικής 
Πελοποννήσου και των Ιωαννίνων. Οι δύο συμβάσεις θα προσυπογραφούν από την 
υπουργό Ανάπτυξης Βάσω Παπανδρέου, ενώ οι προκαταρκτικές ερευνητικές 
εργασίες αναμένεται να ξεκινήσουν εντός του Αυγούστου. Πρέπει να σημειωθεί ότι 
οι δύο πρώτες συμβάσεις (αναμένεται εντός του καλοκαιριού να υπογραφούν δύο 
ακόμη συμβάσεις για έρευνα στην Αιτωλοακαρνανία και τον Δυτικό Πατραϊκό 
Κόλπο) είναι αποτέλεσμα των διαδικασιών του 1ου διεθνούς γύρου παραχωρήσεων 
περιοχών της Ελλάδας προς έρευνα και εκμετάλλευση υδρογονανθράκων. Η 
προκήρυξη του σχετικού διαγωνισμού, που αφορούσε έξι περιοχές της χώρας, έγινε 
τον Δεκέμβριο του 1995 και στο τέλος Μαΐου του 1996 είχαν υποβληθεί στη ΔΕΠ - 
ΕΚΥ προσφορές από οκτώ εταιρίες για τέσσερις περιοχές (Ιωάννινα, 
Αιτωλοακαρνανία, Β.Δ. Πελοπόννησος και Δ. Πατραϊκός). Δεν υποβλήθηκαν 
προσφορές για τις περιοχές Παξών - Πάργας και Κατάκολου. 

Στο τέλος του 1996, το διοικητικό συμβούλιο της ΔΕΠ - ΕΚΥ αποφάσισε ομόφωνα 
την επιλογή των υποψήφιων αναδόχων και συγκεκριμένα για τις περιοχές Β.Δ. 
Πελοποννήσου και Ιωαννίνων την κοινοπραξία Enterprise Oil - Union Texas και 
MOL και για τις περιοχές του Δυτικού Πατραϊκού και της Αιτωλοακαρνανίας την 
εταιρία Triton International Petroleum Co. 

Σήμερα, πλέον, μετά από διαπραγμάτευση έξι μηνών για την κατάρτιση των 
συμβάσεων, υπογράφονται οι δύο πρώτες συμβάσεις, με την κοινοπραξία της 
Enterprise, ενώ σύντομα προβλέπεται να υπογραφούν και οι δύο άλλες με την Triton.

