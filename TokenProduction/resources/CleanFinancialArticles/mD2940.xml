
Η αναγκαία σταθεροποίηση...


ΣΤΑΘΕΡΟΠΟΙΗΤΙΚΕΣ τάσεις κυριάρχησαν κατά τη χθεσινή χρηματιστηριακή 
συνεδρίαση, στη λήξη της οποίας ο γενικός δείκτης τιμών κατέγραφε οριακή 
αρνητική διαφοροποίηση, της τάξης του 0,01%, κλείνοντας στις 1.509,21 μονάδες. 
Και τούτο, ενώ διακυμάνθηκε μεταξύ 1.497,35 και 1.521,08 μονάδων. 

Ο δείκτης FTSE/ASE-20, o oποίος απαρτίζεται από μετοχές τραπεζών και εταιριών 
υψηλής κεφαλαιοποίησης, έκλεισε με κέρδη 0,44%, στις 846,82 μονάδες. Και τούτο, 
καθώς οι μετοχές των τραπεζών συνέχισαν την ανοδική τους πορεία, οδηγώντας τον 
κλαδικό τους δείκτη σε κέρδη 1,99%. Η αξία συναλλαγών διαμορφώθηκε σε 18,44 
δισ. δρχ. επί 5,22 εκατ. τεμαχίων που άλλαξαν χέρια. 

Εντονη συναλλακτική δραστηριότητα παρουσίασαν οι μετοχές της Goody's, της 
Τράπεζας Πίστεως, του ΟΤΕ, της Μυτιληναίος και της Σαράντης. Σύμφωνα με 
πληροφορίες, κατά τη διάρκεια των συναλλαγών διακινήθηκαν, με τη μορφή 
πακέτου, 200.000 τεμάχια μετοχών της Σαράντης στην τιμή των 3.700 δρχ. ανά 
μετοχή και 227.000 τεμάχια της Goody's στην τιμή των 5.500 δρχ. ανά μετοχή, με 
πράξεις που εκτέλεσε η Telesis ΑΧΕ για λογαριασμό θεσμικών επενδυτών εκ 
Λονδίνου. 

Τα σημαντικότερα ποσοστιαία κέρδη σημείωσε η προνομιούχος μετοχή της 
Τραπέζης Αθηνών, την οποία ακολούθησαν οι μετοχές της Τράπεζας Αττικής, της 
Φουρλής, της Κεράνης, της προνομιούχου Φουρλής, της προνομιούχου Κεράνης και 
της Επενδύσεις Αναπτύξεως. Με limit-down, ωστόσο, έκλεισαν χθες η κοινή της 
Τράπεζας Αθηνών, η ΔΑΝΕ, η προνομιούχος Κλωνατέξ, η Εργάς, η προνομιούχος 
Μουζάκης και η Σφακιανάκης. Τη σημαντικότερη διακύμανση της ημέρας 
παρουσίασαν η μετοχή της εταιρίας Αφοί Λαμπρόπουλοι (16,31%), η προνομιούχος 
Φουρλής (14,70%) και η προνομιούχος Κλωνατέξ (11,60%).

