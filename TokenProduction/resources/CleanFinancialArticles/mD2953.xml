
Μικτή εικόνα


ΗΠΙΑ ανοδικές τάσεις χαρακτήρισαν και τη χθεσινή συνεδρίαση, στη λήξη της 
οποίας ο Γενικός Δείκτης Τιμών κατέγραφε κέρδη 6,56 μονάδων ή 0,43%, 
κλείνοντας στις 1.525,07 μονάδες. Και τούτο, ενώ συνολικά διακυμάνθηκε μεταξύ 
1.515,15 και 1.527,51 μονάδων. Η αξία συναλλαγών σημείωσε σχετική υποχώρηση, 
καθώς διαμορφώθηκε στα 11,94 δισ. δρχ. επί 5,2 εκατ. τεμαχίων μετοχών που 
άλλαξαν χέρια. Εκ των 229 μετοχών που κινήθηκαν, οι 98 έκλεισαν με κέρδη και οι 
106 με ζημίες, ενώ 25 δεν παρουσίασαν μεταβολή τιμής. 

Εκ των κλαδικών δεικτών τις σημαντικότερες ζημίες κατέγραψε εκείνος των 
ασφαλιστικών εταιριών. Οπως αναφέρουν έγκυρες χρηματιστηριακές πηγές, η 
χθεσινή εικόνα της αγοράς ήταν μάλλον "μικτή", καθώς δεν εμφανίζεται ουσιαστική 
κατεύθυνση των πραγμάτων. Εάν εξαιρεθούν οι μετοχές του ΟΤΕ, της Πίστεως και 
της ΕΛΤΡΑΚ, επί των οποίων υπήρξε σχετική κινητικότητα, η αγορά ήταν μάλλον 
υποτονική. 

Συγκεκριμένα, η μετοχή του Οργανισμού Τηλεπικοινωνιών Ελλάδος έκλεισε χθες 
στις 6.500 δρχ., κατόπιν συναλλαγών σχεδόν 1,36 δισ. δρχ., της Πίστεως 1,17 δισ. 
δρχ. και της ΕΛΤΡΑΚ 1,1 δισ. δρχ. Στο ανώτατο επιτρεπόμενο όριο της ημερήσιας 
διακύμανσής της έκλεισε χθες η τιμή της προνομιούχου μετοχής της Μπριτάννια και 
της Δέλτα, ενώ ακολούθησε της Κλ. Παλαιού Φαλήρου, της Αφοί Μεσοχωρίτη και η 
κοινή και προνομιούχος Μπουτάρη. 

Αντίθετα, τις σημαντικότερες ζημίες σημείωσε η Γενικού Εμπορίου και Βιομηχανίας, 
η προνομιούχος της Πλαστικά Μακεδονίας, της Δημητριάδη και της Μακεδονικά 
Κλωστήρια. Εξάλλου, ο αποκλεισμός της "Κατσούλης ΑΧΕ" προκάλεσε αίσθηση 
χθες στην αγορά, καθώς σημειώθηκε την επομένη της σύλληψης του χρηματιστή Α. 
Γιαννόπουλου και ενώ έντονα είναι τα σενάρια σχετικά με την ύπαρξη προβλημάτων 
και σε άλλες εταιρίες του κλάδου.

