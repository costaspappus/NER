ΟΠΩΣ ΔΗΛΩΣΕ Ο ΥΠΕΘΟ ΣΤΗ ΣΥΖΗΤΗΣΗ ΤΟΥ ΦΟΡΟΛΟΓΙΚΟΥ 


Μετά από το 1999 οι ελαφρύνσεις...

Ρεπορτάζ: Ν. Τσιούτσιας 

"ΧΡΕΙΑΖΕΤΑΙ προσοχή, συνέπεια και σταθερότητα στην ακολουθούμενη 
οικονομική πολιτική ώστε να εμπεδωθεί η εμπιστοσύνη των διεθνών αγορών στην 
ελληνική οικονομία αλλά και να επιτευχθούν οι στόχοι μας για τη Σύγκλιση". Με τη 
φράση αυτή, ο κ. Γ. Παπαντωνίου έδωσε το στίγμα της πολιτικής της κυβέρνησης, 
χθες το βράδυ, στη Βουλή, κατά την ομιλία του στην Επιτροπή που συζητεί το 
φορολογικό ν/σ. 

Ενα στίγμα με απολύτως θετική και αισιόδοξη οπτική, καθώς ο υπουργός Εθνικής 
Οικονομίας τόνισε: 
* "Θα είμαι ο τελευταίος υπουργός Οικονομικών που επιβάλλει νέους φόρους. Από 
το 1999, θα καταργηθούν τα αντικειμενικά κριτήρια και θα υπάρξουν φορολογικές 
ελαφρύνσεις". 
* "Είμαστε κοντά στο τέλος του δρόμου όσον αφορά το έλλειμμα". 
* "Για πρώτη φορά πιάσαμε μέσω του ΣΔΟΕ 200 δισ. δρχ. από τα 800 δισ. δρχ. που 
είναι το σύνολο της φοροκλοπής από το ΦΠΑ". 
* "Η επόμενη διετία θα σημαδευτεί από τη διοικητική επανάσταση στο υπουργείο 
Οικονομικών και από τις τομές στη φοροδιαφυγή". 
* "Οι κατηγορίες περί μη διαρθρωτικών αλλαγών και ειδικά αποκρατικοποιήσεων 
είναι ανακριβείς. Πέρυσι εισπράξαμε 250 δισ. δρχ. ενώ και εφέτος θα εισπράξουμε 
ανάλογο ποσόν". 
* "Οι 10 από τους 13 φόρους του ν/σ αφορούν φορολόγηση υπερκερδών 
επιχειρήσεων και κεφαλαίου και όχι τους πολίτες". 

Στον υπουργό απάντησε ο κ. Γ. Αλογοσκούφης ο οποίος έκανε λόγο για "ν/σ - 
συρραφή διατάξεων εισπρακτικού χαρακτήρα", πλήρη αδυναμία συγκράτησης 
δαπανών και ελλειμμάτων και επιβάρυνση των επιχειρήσεων. Τόνισε, ακόμη, ότι "η 
νομισματική κρίση είναι αποτέλεσμα όχι της διεθνούς συγκυρίας αλλά της πλήρους 
αναξιοπιστίας της οικονομικής πολιτικής". Τέλος, ο κ. Παπαντωνίου κατέθεσε 
τροπολογία η οποία ρυθμίζει το θέμα της καταβολής φόρων των τραπεζών στο 
Δημόσιο. 

