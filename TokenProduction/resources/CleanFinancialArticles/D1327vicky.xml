ΥΣΤΕΡΑ ΑΠΟ ΤΗ ΣΥΝΑΝΤΗΣΗ ΤΟΥ ΜΕ ΦΙΣΛΕΡ 


Αισιοδοξία Τζουμάκα από Βρυξέλλες για τα αγροτικά μας, αλλά...

Βρυξέλλες, Κ. Μοσχονάς ΑΙΣΙΟΔΟΞΟΣ εξήλθε ο υπουργός Γεωργίας Στεφ. 
Τζουμάκας χθες από το γραφείο του Φρανς Φίσλερ, ύστερα από συνάντηση μιας 
ώρας περίπου με τον Αυστριακό επίτροπο. Εθεσε τα ελληνικά αιτήματα για το 
βαμβάκι, το ελαιόλαδο, το ρύζι, το γάλα και τον καπνό. Γενικά ο επίτροπος επέδειξε 
μεγάλη κατανόηση και ιδίως για το βαμβάκι "υπάρχει καλή εξέλιξη", όπως δήλωσε 
χαρακτηριστικά ο υπουργός. Σχετικά όμως, με τα ελληνικά αιτήματα για το βαμβάκι, 
υπάρχει και μία έκθεση του Αυστριακού επιτρόπου, η οποία τα αντιμετωπίζει 
αρνητικά. Αναφερόμενος στην έκθεση αυτή, ο κ. Τζουμάκας υποστήριξε ότι η όλη 
διαδικασία δεν έχει ολοκληρωθεί σε επίπεδο Επιτροπής, λόγω επιφυλάξεων του 
Ελληνα επιτρόπου Χρήστου Παπουτσή. Η έκθεση, όμως, εγκρίθηκε χθες το πρωί 
από την Επιτροπή με τη διαδικασία της γραπτής διαδικασίας και παραπέμπεται στο 
Συμβούλιο Υπουργών. Πράγματι ο Ελληνας Επίτροπος είχε υποβάλει επιφυλάξεις, 
τις οποίες, όμως, δεν μπορούσε να τις διατηρήσει -μόνος του- επ' άπειρον. 

Στη γραπτή ανακοίνωση που εξέδωσε μετά τις δηλώσεις του ο Στέφανος Τζουμάκας 
αναφέρεται ότι "η έκθεση (του Φρανς Φίσλερ) ανακοινώθηκε σήμερα (χθες)". Η 
ανακοίνωση, όμως, έχει ήδη δημοσιευθεί (βλέπε "Ε" 16/1/98) και άλλο 
"ανακοινώθηκε" και άλλο "εγκρίθηκε". 

Μεταξύ, λοιπόν, αυτών που υποσχέθηκε ο Φρανς Φίσλερ χθες στον υπουργό για το 
βαμβάκι και αυτών που περιλαμβάνονται στην έκθεση που εγκρίθηκε, πάλι χθες, του 
επιτρόπου υπάρχουν διαφορές. Καταρχήν, σύμφωνα με τον κ. Τζουμάκα έγινε δεκτό 
επί της αρχής από τον Αυστριακό επίτροπο το ελληνικό αίτημα για χορήγηση των 
ενισχύσεων απ' ευθείας στους παραγωγούς και τις ομάδες τους. Για την υλοποίησή 
του χρειάζεται η εξασφάλιση ότι θα καταβάλλεται η ελάχιστη τιμή που προβλέπει ο 
κανονισμός του Συμβουλίου για τους παραγωγούς, με άλλα λόγια η εξεύρεση μίας 
νομικής φόρμουλας η οποία θα απασχολήσει τις αρμόδιες υπηρεσίες της Επιτροπής. 

Στην έκθεση, όμως, που υιοθέτησε χθες η Επιτροπή απορρίπτεται το ελληνικό 
αίτημα για χορήγηση των κοινοτικών επιδοτήσεων απ' ευθείας στους παραγωγούς 
και όχι μέσω των εκκοκκιστικών επιχειρήσεων. Κατά τον Αυστριακό επίτροπο "η 
σημερινή διάρθρωση δεν επιτρέπει στην πλειοψηφία των ομάδων παραγωγών να 
αντεπεξέλθει άμεσα στις δυσκολίες που συνεπάγονται η διαχείριση των ελέγχων των 
προκαταβολών και γενικά των επιδοτήσεων". Συνεπώς, ο επίτροπος τάσσεται υπέρ 
της διατήρησης του ισχύοντος συστήματος χορήγησης της ενίσχυσης μέσω των 
εκκοκκιστών.

