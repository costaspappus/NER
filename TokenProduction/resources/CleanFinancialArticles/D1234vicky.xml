Απεργία με ...ουρά στις συγκοινωνίες


Ρεπορτάζ: Αμβρ. Σανταμούρης 

ΑΚΙΝΗΤΟΠΟΙΗΜΕΝΑ παραμένουν σήμερα όλα τα μέσα των αστικών 
συγκοινωνιών της Αθήνας (μπλε και πράσινα λεωφορεία, τρόλεϊ και ηλεκτρικός 
σιδηρόδρομος). Από χθες τα μεσάνυχτα, εξελίσσεται η πανελλαδική 24ωρη απεργία 
και στις υπόλοιπες επιχειρήσεις Κοινής Ωφέλειας, ενώ ο υπουργός Εθνικής 
Οικονομίας επαναδιατυπώνει την επίμαχη τροπολογία για τους Γενικούς 
Κανονισμούς Προσωπικού (ΓΚΠ). Παρά την αναμενόμενη επικύρωση της 
τροπολογίας από τη Βουλή οι κινητοποιήσεις θα έχουν "ουρά" σε επιχειρήσεις όπως 
ο ΟΑΣΑ και η Ολυμπιακή. 

Ειδικά στον φορέα των αστικών συγκοινωνιών οι εργαζόμενοι θα πραγματοποιούν 
και στάσεις εργασίας από αύριο έως και την Παρασκευή 5-9 π.μ. και 10μ.μ.-1 π.μ. με 
στόχο την ακύρωση της κυβερνητικής πολιτικής στην πράξη. Η ΓΣΕΕ τάσσεται 
αναφανδόν εναντίον του περιεχομένου της τροπολογίας και κάνει λόγο για 
"αυθαίρετες, αδιέξοδες επιλογές" και για "αντιδημοκρατικό ολίσθημα" του κ. 
Παπαντωνίου. 

Ο ίδιος ήταν κατηγορηματικός, χθες, παρά τις εμφανείς αντιδράσεις στους κόλπους 
της κυβέρνησης και του ΠΑΣΟΚ: "Η κυβέρνηση είναι μία και η τροπολογία είναι 
θέση του πρωθυπουργού και της κυβέρνησης". Υπέρ των απόψεων Παπαντωνίου 
καταγράφονται και οι θέσεις της Ν.Δ. στη Βουλή.

