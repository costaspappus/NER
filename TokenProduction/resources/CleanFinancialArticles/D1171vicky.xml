ΜΕΤΡΟ 


Κινούμενα σχέδια, κινούμενα έξοδα...

ΔΙΟΓΚΩΝΕΤΑΙ συνεχώς το κόστος των "απρόβλεπτων" στο έργο κατασκευής του 
Μετρό Αθηνών. Το ποσόν των περίπου 100 εκατ. δρχ. ζητεί από την Αττικό Μετρό 
Α.Ε. η τεχνική εταιρία ΑΚΤΩΡ για έξοδα εγκατάστασης και εργασιών στο έργο 
κατασκευής της πιλοτικής σήραγγας, στο τμήμα Σύνταγμα - Κεραμεικός του Μετρό 
Αθηνών. 

Οπως είναι γνωστό, με την απόφαση της κυβέρνησης για νέα χάραξη της γραμμής 
στο ύψος του Κεραμεικού, ώστε να παρακαμφθεί ο χώρος με τις αρχαιότητες, έχει 
ανατρέψει τα δεδομένα στο τμήμα Σύνταγμα - Κεραμεικός, την πιλοτική σήραγγα 
του οποίου είχε αναλάβει η εταιρία ΑΚΤΩΡ. 

Επιπλέον, ξεκίνησαν οι διαπραγματεύσεις μεταξύ εκπροσώπων της Αττικό Μετρό 
Α.Ε. και της αναδόχου του έργου κοινοπραξίας Ολυμπιακό Μετρό, προκειμένου να 
βρεθεί κοινός τόπος ώστε να ανατεθούν στην δεύτερη οι εργασίες κατασκευής της 
σήραγγας Σύνταγμα - Μοναστηράκι, η οποία αποτελεί μέρος του τμήματος που είχε 
περικοπεί από το έργο της ήδη από τον Μάρτιο του 1997. 

Υπό τις συνθήκες αυτές σύμφωνα με πληροφορίες- ζητήθηκε από την εταιρία 
ΑΚΤΩΡ να εγκαταλείψει το εργοτάξιο για την κατασκευή της πιλοτικής σήραγγας 
και να καταθέσει στην Αττικό Μετρό Α.Ε. κατάσταση με τα μέχρι στιγμής έξοδά της 
ώστε να της καταβληθούν τα οφειλόμενα. Εν τω μεταξύ, σύμφωνα με άλλες 
πληροφορίες, δεν έχει σχεδιαστεί ακόμη η νέα χάραξη παράκαμψης του Κεραμεικού. 

Οι ίδιες πληροφορίες αναφέρουν ότι το υπουργείο Πολιτισμού προτείνει η νέα 
χάραξη της γραμμής από Μοναστηράκι να ακολουθήσει ευθεία πορεία και αντί στον 
Κεραμεικό να φθάνει στην Ιερά Οδό, μέσω της οδού Ερμού. Αγνωστο παραμένει 
ποια θα είναι η τύχη του κατασκευαζόμενου σταθμού Κεραμεικού, για τον οποίο, 
μέχρι στιγμής, έχουν δαπανηθεί περισσότερα από 15 δισ. δρχ., αφού, με τη νέα 
χάραξη θα βρίσκεται εκτός δικτύου του Μετρό.

