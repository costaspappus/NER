Θετικές εξελίξεις για τον Προϋπολογισμό


ΘΕΤΙΚΑ στοιχεία για την πορεία εκτέλεσης του Προϋπολογισμού στο πρώτο 
εφετινό εξάμηνο, δημοσιοποίησε χθες το υπουργείο Εθνικής Οικονομίας. Σύμφωνα 
με τα στοιχεία αυτά, το έλλειμμα της Κεντρικής Διοίκησης, σε ταμειακή βάση, το 
πρώτο φετινό εξάμηνο φτάνει τα 1.025,6 δισ. δρχ. και εμφανίζει μείωση κατά 37,8% 
σε σύγκριση με το αντίστοιχο διάστημα του 1996. Σύμφωνα με τα στοιχεία του 
πίνακα, τα δημόσια έσοδα κινήθηκαν στο πρώτο εξάμηνο, εφέτος, με τον ρυθμό που 
προβλέπεται στον Προϋπολογισμό (17,5%). Οι συνολικές δαπάνες της Κεντρικής 
Διοίκησης έφτασαν στο πρώτο εφετινό εξάμηνο τα 5.335,3 δισ. δρχ. και εμφανίζουν 
οριακή αύξηση κατά 0,3% σε σύγκριση με το αντίστοιχο χρονικό διάστημα του 
1996. 

Σύμφωνα πάντα με τα στοιχεία του πίνακα, σημαντική άνοδο στο πρώτο εξάμηνο, 
εφέτος, σημείωσαν οι δαπάνες για τη χρηματοδότηση των επενδύσεων, ενώ οι 
λειτουργικές δαπάνες του κράτους (δεν υπολογίζονται οι δαπάνες για τόκους και 
επενδύσεις) εμφανίζουν στο πρώτο εφετινό εξάμηνο οριακή αύξηση κατά 0,6% σε 
σύγκριση με το αντίστοιχο διάστημα του 1996. Οι εξελίξεις αυτές, και κυρίως η 
σημαντική μείωση των δανειακών αναγκών της Κεντρικής Διοίκησης, οδήγησαν 
στην εμφάνιση πρωτογενούς πλεονάσματος 516,9 δισ. δρχ. στο πρώτο εφετινό 
εξάμηνο, έναντι 143,8 δισ. δρχ. στο αντίστοιχο διάστημα του 1996. Σημειώνεται 
πάντως ότι στη σημαντική άνοδο των εσόδων συντέλεσε το ποσό που εισέπραξε η 
Κεντρική Διοίκηση από τη μετοχοποίηση του ΟΤΕ.

