ΓΙΑ ΤΑ ΔΗΜΟΣΙΑ ΕΡΓΑ 


Προχωρεί η αυτοχρηματοδότηση 

Ρεπορτάζ: Γ. Διαμαντόπουλος 

ΝΕΑ ΣΥΝΑΝΤΗΣΗ θα έχουν, την προσεχή Δευτέρα, 16 τρέχοντος μηνός, ο 
υφυπουργός Εθνικής Οικονομίας Χρ. Πάχτας και οι εκπρόσωποι των τεσσάρων 
τραπεζών (Εθνική, NBG, Mitsubishi, Charter House) για το θέμα της εισαγωγής του 
Private Financial Initiative στην εκτέλεση των δημοσίων έργων. 

Το υπουργείο Εθνικής Οικονομίας αναμένει από τις τέσσερις τράπεζες προτάσεις για 
συγκεκριμένα έργα που θα μπορούσαν να κατασκευασθούν με τη μέθοδο του PFI. Η 
μέθοδος αυτή συνιστά μορφή αυτοχρηματοδότησης, όπου ιδιώτες κατασκευάζουν το 
έργο, το ενοικιάζουν για συγκεκριμένο χρονικό διάστημα στο Δημόσιο και στη 
συνέχεια τα έργα περιέρχονται στην ιδιοκτησία του Δημοσίου. 

Σημειώνεται ότι το ενδιαφέρον του υπουργείου Εθνικής Οικονομίας επικεντρώνεται 
τόσο σε έργα που αφορούν τους Ολυμπιακούς Αγώνες του 2004 (Ολυμπιακό Χωριό) 
όσο και σε άλλα έργα υποδομής (μετεγκατάσταση της Ολυμπιακής Αεροπορίας στο 
αεροδρόμιο των Σπάτων). 

Το υπουργείο Εθνικής Οικονομίας εκτιμά ότι θα υπάρξει έντονο ενδιαφέρον εκ 
μέρους ιδιωτών από το εσωτερικό και το εξωτερικό για τη συμμετοχή τους σε έργα, 
κατά την επόμενη πενταετία, και θεωρεί ότι αυτό θα αξιοποιηθεί μέσω της ενίσχυσης 
του θεσμού της αυτοχρηματοδότησης. Οι συζητήσεις με τις τέσσερις τράπεζες για τη 
μέθοδο του PFI, αλλά και η προκήρυξη για την πρόσληψη χρηματοοικονομικού 
συμβούλου που θα βοηθήσει την κυβέρνηση στο σχέδιο παραχώρησης 
αυτοκινητοδρόμων σε ιδιώτες, αποτελούν κινήσεις για την εκμετάλλευση ιδιωτικών 
κεφαλαίων στην κατασκευή έργων υποδομής. Η ανάληψη από την Ελλάδα των 
Ολυμπιακών Αγώνων του 2004 στρέφει προς τη χώρα μας το ενδιαφέρον μεγάλων 
κατασκευαστικών εταιριών του εξωτερικού, το οποίο, ωστόσο, δεν μπορεί να 
αξιοποιηθεί εάν δεν υπάρξει ένα σαφές και ευρύ πλαίσιο αυτοχρηματοδότησης, όπως 
τόνιζε παράγων του υπουργείου Εθνικής Οικονομίας.

