Σχετική κάμψη τιμών στο ΧΑΑ


ΟΥΣΙΑΣΤΙΚΗ υποχώρηση, της τάξης των 12,98 μονάδων ή 0,72%, κατέγραψε χθες 
ο Γενικός Δείκτης Τιμών του ΧΑΑ, τερματίζοντας τη συνεδρίαση στις 1.777,62 
μονάδες. Και τούτο, ενώ κατά τη διάρκεια της συνεδρίασης διακυμάνθηκε μεταξύ 
1.760,11 και 1.780,19 μονάδων. Ο δείκτης FTSE/ASE-20 έκλεισε στις 1.040,54 
μονάδες με πτώση 12,58 μονάδων ή 1,19%. Η αξία των συναλλαγών διαμορφώθηκε 
σε 26,57 δισ. δρχ. επί σχεδόν 8,43 εκατ. τεμαχίων μετοχών που άλλαξαν χέρια. 

Εκ των 250 μετοχών που κινήθηκαν, οι 108 έκλεισαν με κέρδη και οι 123 με ζημίες, 
ενώ 19 δεν παρουσίασαν μεταβολή τιμής κατά τη λήξη της συνεδρίασης. Τη 
σημαντικότερη ποσοστιαία άνοδο σημείωσε εκ των κλαδικών ο δείκτης των 
διαφόρων, ενώ ακολούθησε της παράλληλης και των ασφαλειών. Στο "πλαφόν" 
τερμάτισε τη συνεδρίαση η μετοχή της Φουρλής και της Παρνασσός, ενώ 
ακολούθησε η Λύκος, Σάνυο, η Σαραντόπουλος και η Ελληνική Βιομηχανία 
Ζάχαρης. Αντίθετα, τη σημαντικότερη κάμψη σημείωσε η προνομιούχος μετοχή της 
Πλαστικά Μακεδονίας, της Γενικής Αποθηκών, της Παπουτσάνης, η προνομιούχος 
της Ευρωπαϊκής Πίστης και η κοινή Πλ. Μακεδονίας. 

Εντονη συναλλακτική κίνηση σημείωσε η μετοχή της ΕΒΖ, της Επίλεκτος, της 
Βιοσώλ, της Εσκιμό, της Κεράνης και του ΟΤΕ. Την υψηλότερη αξία συναλλαγών 
κατέγραψε η μετοχή της Πίστεως και ακολούθησε της Ιντρακόμ και του ΟΤΕ. 

Οπως επισημαίνουν έγκυρες χρηματιστηριακές πηγές, το κύμα ρευστοποιήσεων που 
παρατηρήθηκε κατά την έναρξη των συναλλαγών χθες οφειλόταν σε εξαργυρώσεις 
κερδών που σημειώθηκαν στο πλαίσιο ανησυχιών περί πωλήσεων εκ μέρους ξένων 
θεσμικών μετά την απόφαση περί αύξησης των επιτοκίων στις ευρωπαϊκές αγορές. 
Οπως είναι γνωστό, η γερμανική κεντρική τράπεζα αύξησε προχθές τα επιτόκια repos 
κατά 0,3 της μονάδος, σε 3,3%, κίνηση που ακολούθησαν ακόμη πέντε κεντρικές 
τράπεζες, προκαλώντας άνοδο του μάρκου και πτώση του δολαρίου και των 
χρηματιστηριακών αγορών. 




