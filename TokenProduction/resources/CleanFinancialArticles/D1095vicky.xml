ΑΛ. ΜΠΑΛΤΑΣ 


Ταυτόχρονη η έναρξη διαπραγματεύσεων για διεύρυνση της Ε.Ε.

ΤΗΝ ΤΑΥΤΟΧΡΟΝΗ έναρξη των διαπραγματεύσεων με όλες τις χώρες της 
Κεντρικής και Ανατολικής Ευρώπης, ενόψει της προενταξιακής διαδικασίας, 
υποστήριξε ο υφυπουργός Εθνικής Οικονομίας Αλ. Μπαλτάς στη συνεδρίαση του 
άτυπου Συμβουλίου Εξωτερικής Αγοράς, που έγινε στην πόλη Echternach του 
Λουξεμβούργου. Στο συμβούλιο αυτό συναντήθηκαν οι αρμόδιοι υπουργοί των 
κρατών - μελών με τους ομολόγους τους των υποψηφίων για ένταξη χωρών της 
Κεντρικής και Ανατολικής Ευρώπης, στο πλαίσιο του διαρθρωμένου διαλόγου. 

Κατά τη συνεδρίαση της πρώτης ημέρας εξετάσθηκε ο βαθμός προόδου στην 
εφαρμογή του προγράμματος δράσης για την εσωτερική αγορά από τα κράτη μέλη 
και έγινε η προετοιμασία της συνάντησης με τους υπουργούς των χωρών ΚΑΕ. Τη 
δεύτερη μέρα εξετάσθηκαν, από κοινού με τους εκπροσώπους των δέκα υποψηφίων 
χωρών της Κεντρικής και Ανατολικής Ευρώπης, οι διαδικασίες που πρέπει να 
ακολουθηθούν ώστε να τηρηθούν επακριβώς οι όροι που θέτει η Ευρωπαϊκή Ενωση 
για την προενταξιακή πολιτική. Σημειώνεται ότι το ενδιαφέρον της ελληνικής 
πλευράς επικεντρώνεται στις βαλκανικές χώρες (Βουλγαρία, Ρουμανία), για την 
ένταξη των οποίων υπάρχουν επιφυλάξεις από Γαλλία και Γερμανία, τουλάχιστον 
στην παρούσα φάση. 


