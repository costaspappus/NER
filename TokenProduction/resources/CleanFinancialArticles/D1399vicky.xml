Ουδείς εξαιρείται από την υποχρέωση ΑΦΜ


Ρεπορτάζ: Ν. Τσιούτσιας 

ΟΛΑ τα φυσικά και νομικά πρόσωπα, καθώς και ενώσεις προσώπων, μηδενός 
εξαιρουμένου, υποχρεούνται εφεξής να διαθέτουν ΑΦΜ, που θα τους χορηγείται από 
τις ΔΟΥ, όπως ορίζεται σε τροπολογία που κατετέθη χθες στη Βουλή στο υπό 
συζήτηση ν/σ για το Σώμα Ορκωτών Εκτιμητών. 

Συγκεκριμένα, η τροπολογία επισημαίνει ότι είναι πλέον υποχρεωτική η χορήγηση 
ΑΦΜ "σε όλους όσοι έχουν αποκτήσει με οποιονδήποτε τρόπο περιουσιακά στοιχεία 
ή εισόδημα ή έχουν διενεργήσει πράξεις που έχουν φορολογικό ενδιαφέρον". 
Σημειώνεται ότι σήμερα δεν έχουν ΑΦΜ οι έγγαμες γυναίκες που δεν ασκούν 
επάγγελμα ή οι ανήλικοι που αποκτούν εισόδημα το οποίο όμως δηλώνεται από τους 
γονείς τους. Ακόμη, δεν έχουν ΑΦΜ όσα φυσικά πρόσωπα δεν υποβάλλουν δήλωση 
φορολογίας εισοδήματος. 

Φυσικά, όταν η τροπολογία υπερψηφιστεί τότε με υπουργική απόφαση θα χορηγηθεί 
και στα εν λόγω πρόσωπα ΑΦΜ. 

Εξάλλου, με άλλη τροπολογία ορίζεται ότι από 1/1/98 παύουν να ισχύουν 
αχρησιμοποίητα φορολογικά στοιχεία, όπως λ.χ. δελτία αποστολής, αποδείξεις 
παροχής υπηρεσιών κ.λπ., εφόσον έχουν θεωρηθεί μέχρι 31/12/96. 

Ακόμη, ορίζονται οι υπηρεσίες των τηλεπικοινωνιών και παρέχεται η δυνατότητα, 
από 1/1/97, φορολόγησης με ΦΠΑ στο εσωτερικό της χώρας των τηλεπικοινωνιακών 
αυτών υπηρεσιών όταν παρέχονται από υποκείμενο εγκατεστημένο σε άλλο κράτος-
μέλος σε λήπτη υποκείμενο που έχει έδρα, μόνιμη εγκατάσταση, κατοικία ή συνήθη 
διαμονή στην Ελλάδα. 

Κατά τα λοιπά, χθες, πρώτη ημέρα των θερινών τμημάτων της Βουλής, η συζήτηση 
του ν/σ ήταν επί της αρχής. Η υπερψήφισή του αναμενόταν -επί της αρχής πάντοτε- 
κατά πλειοψηφία.

