Επιχείρηση ταλαιπωρία


Η ΕΓΚΑΙΡΗ καταβολή στους δικαιούχους εξαγωγείς νωπών αγροτικών προϊόντων 
των μονίμων επιδοτήσεων και της επιστροφής του ΦΠΑ, που αχρεωστήτως έχουν 
καταβάλει, είναι ένα πρόβλημα που διαιωνίζεται και ταλανίζει ολόκληρο τον κλάδο, 
από τον οποίο στερεί τα αναγκαία κεφάλαια κίνησης, που μένουν στα συρτάρια των 
αρμοδίων υπηρεσιών του υπουργείου Γεωργίας εξαιτίας της γραφειοκρατίας και της 
δημοσιοϋπαλληλικής δυσκαμψίας. 

ΣΥΜΦΩΝΑ με τις καταγγελίες των ενδιαφερομένων, πέραν της καθυστερήσεως των 
τριών και πλέον μηνών στην καταβολή των οφειλομένων, η αρμόδια υπηρεσία του 
υπουργείου Γεωργίας, ΔΙΔΑΓΕΠ, αξιώνει, επιπλέον, την προσκόμιση και εγγυητικής 
επιστολής εκ μέρους των δικαιούχων η οποία φθάνει το 115% της συνολικής αξίας 
της οφειλής του Δημοσίου. 

ΟΣΟ εξωφρενικό κι αν ακούγεται το γεγονός, αυτή είναι η πραγματικότητα η οποία 
επιβάλλεται, κατά τους ισχυρισμούς των αρμοδίων, από το φόβο μήπως και οι 
φάκελοι που υποβάλλονται στη ΔΙΔΑΓΕΠ από τις εξαγωγικές επιχειρήσεις δεν είναι 
πλήρεις. 

ΛΕΣ και είναι δύσκολο να ελεγχθούν οι φάκελοι από τους υπαλλήλους της 
υπηρεσίας κατά την κατάθεσή τους και οι μη πλήρεις να επιστραφούν αμέσως για 
συμπλήρωση, οι άλλοι δε να προωθηθούν για άμεση τακτοποίηση. 

ΚΑΤΑ την άποψη της υπηρεσίας, είναι λογικότερο να υποβάλλονται όλοι οι 
ενδιαφερόμενοι σε ταλαιπωρίες και έξοδα έκδοσης εγγυητικών επιστολών τραπέζης 
για χρήματα τα οποία τους οφείλονται, παρά να ακολουθηθεί ο δρόμος της λογικής. 

Ο ΥΠΟΥΡΓΟΣ Γεωργίας θα ήταν σκόπιμο να αντιμετωπίσει ο ίδιος το όλο θέμα, με 
ρεαλισμό και με αποφασιστικότητα, λύνοντάς το μια για πάντα.

