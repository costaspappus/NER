
ΟΜΙΛΟΣ DOW JONES 


Παρακολούθηση της Σοφοκλέους με δημιουργία νέου δείκτη

ΣΤΗ δημιουργία νέου ειδικού δείκτη για την παρακολούθηση της πορείας τιμών στο 
Χρηματιστήριο Αξιών Αθηνών προχώρησε ο διεθνής όμιλος Dow Jones. 
Συγκεκριμένα: Η Dow Jones δημιούργησε έναν νέο δείκτη για το ελληνικό 
χρηματιστήριο, που μαζί με τον αντίστοιχο για τον πορτογαλικό προστέθηκε στην 
οικογένεια χρηματιστηριακών δεικτών Dow Jones Global Indexes από την "1η 
Οκτωβρίου. Με την προσθήκη του ελληνικού (29 μετοχές) και του πορτογαλικού (19 
μετοχές) δείκτη η οικογένεια Dow Jones Global Indexes καλύπτει περισσότερες από 
29.000 μετοχές σε 31 χώρες. 

Ο δείκτης Dow Jones Global Greece, που δημοσιεύεται καθημερινά στη Wall Street 
Journal και το ηλεκτρονικό δίκτυο Dow Jones Markets υπολογίζεται με βάση (100) 
την 31η Δεκεμβρίου 1991 και αποτελείται από τις εξής μετοχές: Ακτωρ, Αλουμίνιον 
της Ελλάδος, Alpha Finance, Alpha Τράπεζα Πίστεως, Αργυρομεταλλευμάτων και 
Βαρυτίνης, Ασπίς Πρόνοια, Βιοχάλκο, Goody's, Δέλτα Α.Ε., Εθνική Κτηματική 
Τράπεζα, Εθνική Τράπεζα, Ελαός, ΕΛΒΑΛ, Ελληνική Βιομηχανία Εμφιαλώσεως, 
Ελληνική Βιομηχανία Ζάχαρης, Ελληνική Τεχνοδομική, Εμπορική Τράπεζα, 
Επιχειρήσεις Αττικής, ΕΤΕΒΑ, Hellas Can, Ηρακλής Τσιμέντα, Ιατρικό Κέντρο 
Αθηνών, Intracom, Ιονική Τράπεζα, Μηχανική, ΟΤΕ, Παπαστράτος, Τράπεζα 
Εργασίας, Τσιμέντα Τιτάν. Στον όμιλο Dow Jones ανήκουν η Wall Street Journal, η 
Street Journal Interactive Edition, το περιοδικό Barron's, η ηλεκτρονική 
υπηρεσία οικονομικής πληροφόρησης Dow Jones Markets και μια σειρά από 
περιοδικά, τηλεοπτικά προγράμματα και ηλεκτρονικές εκδόσεις οικονομικού και 
επιχειρηματικού περιεχομένου. 

Οπως επισήμανε χθες εκ μέρους της Dow Jones ο κ. Σ. Σκαρλάτος, η Dow Jones 
κατασκευάζει δείκτες για όσες χώρες θεωρεί ότι υπάρχει επενδυτικό ενδιαφέρον 
παγκοσμίως. Ολοι αυτοί οι δείκτες, ουσιαστικά όλες οι επιλεγμένες μετοχές μετέχουν 
σε δείκτες κλάδων, δείκτες περιοχών, όπως για παράδειγμα στον δείκτη Ευρώπης και 
στον παγκόσμιο δείκτη. 

Με την προσθήκη της Ελλάδας και της Πορτογαλίας από 1ης Οκτωβρίου υπάρχει 
πλήρης κάλυψη για τη Δυτική Ευρώπη. Ο δείκτης της Ελλάδος έχει βάση το 100 στις 
31.12.1991. Υπολογίζεται on line από τη Dow Jones Global Indexes, εταιρία του 
ομίλου και μεταδίδεται από το δίκτυο πληροφόρησης της Dow Jones Markets, καθώς 
επίσης δημοσιεύεται και στη Wall Street Journal. Ο δείκτης αυτός έχει δύο τιμές. Μία 
στο τοπικό νόμισμα (δραχμές) και μία άλλη σε δολάρια Αμερικής. Για σήμερα 
13.10.1997 ο δείκτης έκλεισε στο 293,97 και σε USD στο 186,96. 

Ο κ. Σκαρλάτος προσθέτει ότι η επιλογή των παραπάνω μετοχών έγινε βάσει 
κριτηρίων που έχει θεσπίσει η Dow Jones, όπως για παράδειγμα επιλέγονται κοινές 
μετοχές λαμβάνοντας υπόψη τη διασπορά των μετοχών, τη χρηματιστηριακή αξία, 
την εμπορευσιμότητα και την ημερήσια αξία των συναλλαγών κάθε μετοχής. 

Σκοπός δε του δείκτη αυτού είναι να εκπροσωπεί την ελληνική αγορά μετοχών και 
να αντιπροσωπεύει το 80% της συνολικής χρηματιστηριακής αξίας. Τέλος, όπως 
σημειώνει ο κ. Σκαρλάτος, "προσβλέπουμε στην αναγνώριση του δείκτη αυτού από 
τις αρχές του ΧΑΑ ως επίσημου δείκτη, ώστε στο μέλλον να αποτελέσει και αυτός 
βάση για παράγωγα προϊόντα. Αυτό είναι ένα θέμα που θα θέλαμε να συζητήσουμε 
τις προσεχείς ημέρες με το Χρηματιστήριο Αξιών Αθηνών. Με την ευκαιρία θέλουμε 
να ευχαριστήσουμε τη διοίκηση του ΧΑΑ για τη βοήθειά της στην κατασκευή του 
δείκτη". 


