Περισσότερες δόσεις για "φτωχούς" οφειλέτες 


ΑΥΞΑΝΟΝΤΑΙ σε 48, από 24, οι μηνιαίες δόσεις καταβολής των χρεών που 
καθόριζε η ρύθμιση της παρ. 2 του άρθρου 21 του ν. 2443/96, χωρίς κατώτατο όριο 
δόσης, για όλους τους χαμηλοσυνταξιούχους ή μισθωτούς οφειλέτες των οποίων το 
ετήσιο οικογενειακό εισόδημα για το 1996 δεν υπερβαίνει τα 2.500.000 δρχ.

Οι διευκολύνσεις αυτές θεσπίστηκαν με το άρθρο 32 του νέου νόμου περί λογιστή 
φοροτεχνικού και σύμφωνα με την εγκύκλιο του υπουργείου Οικονομικών 
1077654/6597-20/21.7.97:

α) Στη ρύθμιση αυτή μπορούν να υπαχθούν όσοι φορολογούμενοι οφειλέτες έχουν 
τις ανωτέρω προϋποθέσεις με την υποβολή, στην αρμόδια ΔΟΥ, σχετικής αίτησης, 
που θα συνοδεύεται από αντίγραφο εκκαθαριστικού σημειώματος φόρου 
εισοδήματος οικ. έτους 1996, εντός μηνός από τη δημοσίευση του παρόντος νόμου 
στην Εφημερίδα της Κυβερνήσεως, καταβάλλοντας μέσα στην ίδια προθεσμία όλες 
τις δόσεις της ρύθμισης της παρ. 2 του άρθρου 21 του ν. 2443/1996 που έχουν λήξει.

β) Διευκρινίζεται στο σημείο αυτό ότι οι προσαυξήσεις εκπρόθεσμης καταβολής των 
οφειλών που θα υπαχθούν στην εν λόγω ρύθμιση θα υπολογιστούν μέχρι την 
ημερομηνία που καθόριζε η αρχική ρύθμιση, δηλαδή μέχρι τον Νοέμβριο του 1996.

γ) Επίσης, όσοι φορολογούμενοι έχουν τις προαναφερθείσες προϋποθέσεις, έχουν 
ενταχθεί ήδη στην παραπάνω ρύθμιση και καταβάλλουν κανονικά τις δόσεις αυτής, 
μπορούν προσκομίζοντας τα ίδια ως ανωτέρω δικαιολογητικά και στην αποκλειστική 
προθεσμία που προαναφέραμε να καταβάλλουν το υπόλοιπο ποσό της οφειλής τα 
οποία έχουν ρυθμίσει σε τόσες δόσεις ώστε αν προστεθεί ο αριθμός τους στον 
αριθμό των δόσεων που έχουν ήδη καταβάλει, το άθροισμά τους να είναι 48.

