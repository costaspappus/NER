ΣΤΗ ΒΟΥΛΗ 


Βαριές κατηγορίες για τα δημόσια έργα

ΝΟΣΗΡΟ κλίμα, με ένθεν κακείθεν κατηγορίες περί "αδιαφάνειας", "ρεμούλας" και 
διασπάθισης του δημόσιου χρήματος αναδύθηκε χθες το βράδυ στη Βουλή, κατά τη 
συζήτηση του νομοσχεδίου για την ανάθεση των δημοσίων έργων, μεταξύ 
κυβέρνησης και αξιωματικής αντιπολίτευσης. 

Ειδικότερα, η Ν.Δ., δια των κ. Ε. Μεϊμαράκη και Β. Κορκολόπουλου, εξαπέλυσε 
σφοδρή επίθεση κατά της ηγεσίας του ΥΠΕΧΩΔΕ, κάνοντας λόγο για αδιαφανείς 
διαδικασίες στις αναθέσεις των έργων και χαρακτηρίζοντας την πολιτική ηγεσία του 
υπουργείου ως ανεπαρκή. Είναι δε χαρακτηριστική η φράση του κ. Μεϊμαράκη ότι 
"είναι επιεικής ο όρος ανεπάρκεια, διότι εάν δεν είναι ανεπαρκής η πολιτική ηγεσία, 
τότε συμμετέχει και η ίδια στη διαφθορά". Ο κοινοβουλευτικός εκπρόσωπος της 
Ν.Δ. κατήγγειλε ότι οι αναθέσεις για το έργο της Εγνατίας,, ύψους 15 δισ. δρχ., είναι 
χωρίς κριτήρια και, ακόμη, άφησε σαφείς υπαινιγμούς για σκάνδαλα που αφορούν 
τον υποψήφιο πρόεδρο του ΠΑΣΟΚ στο ΤΕΕ, αλλά και τον γενικό γραμματέα του 
υπουργείου ΠΕΧΩΔΕ. 

Απαντώντας, ο κ. Λαλιώτης αναφέρθηκε στην περίοδο 1990-1993 τονίζοντας ότι 
έγιναν απευθείας αναθέσεις μελετών, ύψους δεκάδων δισ. δρχ., επιλεκτικά σε 
τέσσερα συγκεκριμένα γραφεία. Οσο για τον γενικό γραμματέα, είπε ότι η Ν.Δ. 
κρίνει εξ ιδίων τα αλλότρια και την κάλεσε να καταθέσει στη Δικαιοσύνη όσα 
στοιχεία διαθέτει.

