Σκέψεις Ντελόρ...


ΕΞΑΙΡΕΤΙΚΑ ενδιαφέρουσες ήταν οι απαντήσεις του τέως προέδρου της Επιτροπής 
των Σοφών για το Μάαστριχτ, Ζακ Ντελόρ, για το ζήτημα της ανεργίας στη μίνι-
συνέντευξη που παραχώρησε στην "Ελευθεροτυπία" (30-6-97). 

ΑΦΟΥ ξεκαθάρισε με ειλικρίνεια πως δεν υπάρχει κάποιο μαγικό ραβδί για την 
ανεργία και πως οι Ευρωπαίοι σοσιαλιστές αναζητούν τρόπους να συνδυάσουν την 
παγκοσμιοποίηση, την τεχνολογική εξέλιξη και τη χρηματοοικονομική κρίση του 
κράτους, με τη διατήρηση των αξιών τους, αναφέρθηκε στη γαλλική εμπειρία 
λέγοντας πως εκεί η ανεργία διατηρείται στα σημερινά υψηλά επίπεδα παρά το 
γεγονός ότι έχουν εισαχθεί τα τελευταία έτη οι ελαστικές σχέσεις εργασίας (το 80% 
των νέων συμβάσεων εργασίας είτε είναι περιορισμένου χρόνου είτε μερικής 
απασχόλησης). 

ΜΠΟΡΕΙ, λοιπόν, οι ελαστικές σχέσεις εργασίας να βοηθούν στη δημιουργία νέων 
θέσεων απασχόλησης, όμως ούτε πανάκεια είναι ούτε τα οφέλη τους είναι αμέσου 
αποδόσεως. Γι' αυτό ο εμπνευστής της ευρωπαϊκής ολοκλήρωσης εφιστά την 
προσοχή στην ανάγκη να καταστεί εκ νέου δυναμικός ο χώρος των μικρομεσαίων 
επιχειρήσεων - ως ο κατεξοχήν δημιουργός απασχόλησης τομέας της οικονομίας - 
και να ενισχυθεί η δυνατότητα των ατόμων να είναι απασχολήσιμοι. Η δυνατότητα 
αυτή μεταφράζεται σε ικανότητα προσαρμογής στις συνεχείς αλλαγές του 
περιβάλλοντος εργασίας και σε ισόβια εκπαίδευση. Τέλος, ο κ. Ντελόρ συνεχίζει να 
είναι υπέρ των ιδιωτικοποιήσεων ως μέσου ενίσχυσης της ανταγωνιστικότητας των 
επιχειρήσεων (βλ. αναφορές σε γαλλικό ΟΤΕ και αερομεταφορέα). 

ΟΙ ΜΙΚΡΟΟΙΚΟΝΟΜΙΚΕΣ και διαρθρωτικές αλλαγές που προτείνει ο κ. Ντελόρ 
για την πατρίδα του, διατηρούν ακέραια την χρησιμότητά τους και στην ελληνική 
περίπτωση όπου και οι μικρομεσαίες επιχειρήσεις (ΜΜΕ) είναι η συντριπτική 
πλειοψηφία της οικονομίας και βρίσκονται σε συνεχή κρίση, και τα εργατικά 
συνδικάτα διέπονται από μια φιλοσοφία που μόνο φιλική δεν είναι στην ανάπτυξη 
της ικανότητας προσαρμογής των εργαζομένων ώστε να είναι απασχολήσιμοι. 

ΤΟ ΣΟΒΑΡΟΤΕΡΟ, όμως, είναι πως στη χώρα μας, η αλλαγή των εργασιακών 
αντιλήψεων και η ουσιαστική ενίσχυση των ΜΜΕ περνά μέσα από τη μείωση των 
δημοσίων δαπανών και του μεγέθους του κράτους, καθώς και τη μείωση της 
φορολογικής επιβάρυνσης (αντικειμενικά κριτήρια κ.ά.). Οι προτάσεις Ντελόρ, 
δηλαδή, παραπέμπουν σε μια σοβαρή αλλαγή του μείγματος της οικονομικής 
πολιτικής.

