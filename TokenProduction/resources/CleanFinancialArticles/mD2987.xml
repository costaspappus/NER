
ΣΤΑΘΕΡΟΠΟΙΗΤΙΚΕΣ ΤΑΣΕΙΣ ΣΤΟ ΧΑΑ


Σταθεροποιητικές τάσεις κυριάρχησαν κατά τη χθεσινή χρηματιστηριακή 
συνεδρίαση, στο τέλος της οποίας ο Γενικός Δείκτης Τιμών του ΧΑΑ κατέγραφε 
ισχνά κέρδη της τάξης του 0,97 της μονάδος ή του 0,06% κλείνοντας στις 1.565,96 
μονάδες. Και τούτο ενώ συνολικά κατά τη διάρκεια της συνεδρίασης διακυμάνθηκε 
μεταξύ 1.562,93 και 1.576,11 μονάδων. Η αξία συναλλαγών διαμορφώθηκε σε 
σχεδόν 9,73 δισ. δρχ. επί 3,95 εκατ. μετοχικών τίτλων που άλλαξαν χέρια. 

Συνολικά, εκ των 227 μετοχών που αποτέλεσαν αντικείμενο διαπραγμάτευσης, οι 90 
έκλεισαν με κέρδη και οι 103 με ζημίες, ενώ 34 δεν παρουσίαζαν μεταβολή τιμής στη 
λήξη των συναλλαγών. Εκ των κλαδικών δεικτών, τη συνεδρίαση τελείωσαν με 
απώλειες ο τραπεζικός, των εταιρικών επενδύσεων, των εταιριών χρηματοδοτικής 
μίσθωσης και ο FTSE/ASE. Με limit-up τερμάτισε χθες τη συνεδρίαση η μετοχή της 
Αλτέκ, ενώ ακολούθησε εκείνη της Ερμής, η προνομιούχος Παυλίδης, η Ιντερτύπ, η 
Αλυσίδα, η Ενδυση, η προν. Ηλιοφίν και η προν. Σάτο. 

Αντίθετα, τις σημαντικότερες ζημίες κατέγραψε η Τράπεζα Αθηνών και ακολούθησε 
η προνομιούχος Μπενρουμπή, η Ρεμέκ, η προν. Χάλυψ, η Ευρωπαϊκή Πίστη και η 
κοινή και προνομιούχος Τρία Αλφα. Εντονη συναλλακτική δραστηριότητα 
παρουσίασε για ακόμη μία συνεδρίαση η μετοχή του ΟΤΕ διακινώντας 303.532 
τεμάχια αξίας 1,9 δισ. δρχ. Ακολούθησε -από πλευράς αξίας συναλλαγών- η μετοχή 
της Εθνικής Τραπέζης, η μετοχή της Τραπέζης Πίστεως και της Ελληνικής Εταιρίας 
Εμφιαλώσεως. Από πλευράς τεμαχίων η μετοχή της Τραπέζης Αττικής, η μετοχή της 
Ασπίδος, των Κλωστ. Ναούσης και της Μυτιληναίος. 

Εγκυροι χρηματιστηριακοί παρατηρητές, πάντως, έκαναν λόγο χθες για επενδυτική 
άπνοια, ενώ επισήμαιναν ότι προβληματισμός επικρατεί στην ελληνική 
κεφαλαιαγορά σχετικά με το ευρύτερο πλαίσιο λειτουργίας του ΧΑΑ και του τρόπου 
εκκαθάρισης των συναλλαγών. Και τούτο κατόπιν πληροφοριών περί αντιξοοτήτων 
στον τρόπο λειτουργίας της Ανωνύμου Εταιρίας Αποθετηρίων Τίτλων, σημείο στο 
οποίο πρόσφατα εστιάστηκε και ο συλλογικός φορέας των χρηματιστηριακών 
εταιριών, με επιστολή του στη διοίκηση του ΧΑΑ.

