ΠΑΡΑ ΚΑΙ ΤΙΣ ΕΣΩΚΟΜΜΑΤΙΚΕΣ ΑΝΤΙΔΡΑΣΕΙΣ 


Καμιά υποχώρηση για ΔΕΚΟ

Ρεπορτάζ: Δ. Σπυρόπουλος 

ΖΗΤΗΜΑ κομματικής πειθαρχίας -εμμέσως πλην σαφώς- ετέθη από τον 
πρωθυπουργό Κ. Σημίτη, αναφορικά με την ψήφιση της τροπολογίας, η οποία 
κατατίθεται σήμερα στη Βουλή, για τις εργασιακές σχέσεις των ΔΕΚΟ. Στη χθεσινή, 
τελική επικοινωνία τους, ο πρωθυπουργός πρόσφερε "πλήρη κάλυψη" στον υπουργό 
Εθνικής Οικονομίας και Οικονομικών Γ. Παπαντωνίου για τη χωρίς αλλοιώσεις 
κατάθεση στη Βουλή της τροπολογίας, που καλύπτει τις ελλειμματικές ΔΕΚΟ, και σε 
πρώτη φάση την Ολυμπιακή Αεροπορία, τον ΟΣΕ, τον ΟΑΣΑ (αστικές 
συγκοινωνίες) και τα ΕΛΤΑ. 

Αργά το βράδυ ο κ. Σημίτης έγινε απόλυτα σαφής, τόσο απέναντι στα συνδικάτα, 
όσο και στην εσωκομματική αντιπολίτευση, τονίζοντας προσερχόμενος στην 
εκδήλωση του ΕΒΕΠ: "Η ανάπτυξή μας, η συμμετοχή της χώρας στην Οικονομική 
και Νομισματική Ενωση, η ισότιμη ένταξή μας στην Ευρωπαϊκή Ενωση, απαιτούν 
συνεχείς διαρθρωτικές αλλαγές. Αλλαγές στον τρόπο λειτουργίας του κράτους και 
της κοινωνίας. Διαρθρωτική αλλαγή αποτελεί και η ρύθμιση για τις Δημόσιες 
Επιχειρήσεις και τους Οργανισμούς του Δημοσίου. 

Ο ελληνικός λαός έχει πληρώσει εκατοντάδες δισεκατομμύρια για να λειτουργήσουν 
οι επιχειρήσεις αυτές. Είναι καιρός πια να δούμε, εάν όλα αυτά τα ποσά είναι 
αναγκαία, τι χρειάζεται και τι δεν χρειάζεται, αν μπορούμε να εξοικονομήσουμε 
δαπάνες και πώς. Πιστεύω ότι οι εργαζόμενοι στις επιχειρήσεις αυτές οφείλουν να 
συνειδητοποιήσουν πως το συμφέρον της Ελλάδας είναι και δικό τους συμφέρον, 
πως η σταθερότητα και η ανάπτυξη είναι ένας στόχος, ο οποίος εξυπηρετεί όλους". 

Λίγο μετά την επικοινωνία Σημίτη - Παπαντωνίου, οι συνεργάτες του 
πρωθυπουργού, που είναι επιφορτισμένοι με την παρακολούθηση και την προώθηση 
του κοινοβουλευτικού έργου, ξεκίνησαν την ενημέρωση κυρίως όσων είχαν ταχθεί 
κατά της πολιτικής αυτής. Ενημερωτικό ρόλο και γενικότερη στήριξη του θέματος 
ανέλαβαν, αυτοβούλως, και μέλη του υπουργικού συμβουλίου, όπως ο υπουργός 
Δικαιοσύνης Ε. Γιαννόπουλος (που έχει μακρόχρονη θητεία στα εργασιακά θέματα). 

Οι επιλογές του πρωθυπουργού, σε ό,τι αφορά τόσο τα άτομα που θα αναλάβουν τη 
διοργάνωση των Ολυμπιακών Αγώνων του 2004, όσο και το χρόνο ρήξεως με τα 
"κεκτημένα" στον εργασιακό χώρο, έχει προκαλέσει τριβές στο εσωτερικό της 
κυβέρνησης και του κόμματος (ίσως και πτώση της δημοτικότητας του 
πρωθυπουργού στον κεντροαριστερό χώρο), αλλά όχι περιέργως- συναντά την 
αποδοχή της πλειονότητας των οικονομικών παραγόντων. Οι ίδιοι κύκλοι 
προσπαθούσαν να ερμηνεύσουν -και κυρίως να προσωποποιήσουν- τις αναφορές τού 
γραμματέα του ΠΑΣΟΚ Κ. Σκανδαλίδη σε κυβερνητικούς θύλακες, που "αρέσκονται 
στον αιφνιδιασμό", αναφορά την οποία απέφυγε ακόμη και να σχολιάσει, αν και 
προκλήθηκε, ο υπουργός Εθνικής Οικονομίας. Αντ' αυτού ο κ. Παπαντωνίου 
περιορίσθηκε να αναφερθεί, μέσω τηλεοπτικής δήλωσής του, στη συλλογικότητα του 
κυβερνητικού έργου, αλλά και στην αναγκαιότητα αλλαγών στις ΔΕΚΟ, στην 
προώθηση του διαλόγου με όλες τις τάξεις, και στο καθήκον της Βουλής να 
νομοθετεί. 

Η θέση που πρέπει να κρατήσει η Νέα Δημοκρατία ως προς την τροπολογία για τις 
ΔΕΚΟ διχάζει το κόμμα, με τρία στελέχη (Μάνος, Μπακογιάννη, Σιούφας) να 
τάσσονται υπέρ και τέσσερα κατά (Αλογοσκούφης, Λιάπης, Μιχαλολιάκος, 
Παυλόπουλος), οπότε τον τελικό λόγο θα έχει σήμερα ο πρόεδρος του κόμματος Κ. 
Καραμανλής.

