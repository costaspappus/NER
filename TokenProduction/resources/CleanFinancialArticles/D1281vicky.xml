ΟΠΩΣ ΦΑΝΗΚΕ ΑΠΟ ΤΗ ΔΗΜΟΠΡΑΣΙΑ 


Ψηλά μένουν τα επιτόκια

ΣΕ ΕΠΙΠΕΔΑ υψηλότερα ακόμη και εκείνων του Οκτωβρίου 1996 (12,30%), όταν 
δηλαδή ο ετήσιος πληθωρισμός "έτρεχε" με 8%, διαμορφώθηκε το μέσο σταθμικό 
επιτόκιο των ετήσιων εντόκων γραμματίων του Δημοσίου που δημοπρατήθηκαν χθες 
(12,40%). Και τούτο, καθώς στο διάστημα που μεσολάβησε, λόγω της 
αναστατώσεως που γνώρισε πρόσφατα η χρηματαγορά, τα διατραπεζικά επιτόκια 
έχουν αυξηθεί στις μεσοπρόθεσμες διάρκειες περί τις πέντε έως έξι εκατοστιαίες 
μονάδες. 

Η εξέλιξη αυτή, όπως άφηναν χθες να εννοηθεί τραπεζικοί κύκλοι, εύλογα 
σηματοδοτεί συνθήκες αυξήσεως των επιτοκίων που προσφέρουν τα 
χρηματοπιστωτικά ιδρύματα στο πελατειακό τους κοινό. Ειδικότερα, κατά τη χθεσινή 
δημοπρασία υποβλήθηκαν προσφορές συνολικού ποσού 250 δισ. δρχ. (όσα 
κεφάλαια, δηλαδή, ζητούσε το Δημόσιο) και έγιναν αποδεκτές προσφορές ύψους 230 
δισ. δρχ., στις οποίες περιλαμβάνονται και οι μη ανταγωνιστικές.

