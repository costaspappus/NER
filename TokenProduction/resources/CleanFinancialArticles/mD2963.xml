
ΚΑΙ ΝΕΑ ΠΤΩΣΗ


Πτώση σε ποσοστό -1,1% κατέγραψε χθες ο γενικός δείκτης του ΧΑΑ, ο οποίος 
έκλεισε στις 1572,87 μονάδες ενώ στη διάρκεια της συνεδρίασης προσέγγισε και τις 
1566 μονάδες. Οι πτωτικές τάσεις επηρέασαν το σύνολο της αγοράς καθώς όλοι οι 
επιμέρους δείκτες έκλεισαν με αρνητικό πρόσημο. Ιδιαίτερη σημαντική κάμψη 
παρουσίασαν ο δείκτης της βιομηχανίας και ο κατασκευαστικός με ποσοστά -2,00% 
και -2,03% αντίστοιχα. Ελάχιστη ήταν η πτώση του δείκτη των τραπεζών που 
έκλεισε με ποσοστιαία διαφορά -0,24% σε σχέση με τη συνεδρίαση της Τρίτης. 

Αυξημένη ωστόσο ήταν η συνολική αξία των συναλλαγών που ξεπέρασε τα 17,67 
δισ. δρχ., επί 21,16 εκατ. τίτλων. Επί συνόλου 244 μετοχών που κινήθηκαν, 151 
κατέγραψαν πτώση, 62 παρουσίασαν άνοδο και 31 παρέμειναν αμετάβλητες. 
Σημαντική ενίσχυση στην αξία των συναλλαγών επήλθε από τη διακίνηση "πακέτων" 
επί των εξής μετοχών. Τράπεζα Εργασίας: Δύο πακέτα 55.432 τίτλων και 54.000 
τίτλων στις 17.200 δρχ. Ασπίς Πρόνοια: 150.000 τεμάχια στις 2.130 δρχ. Alpha 
Leasing: Αλλα δύο πακέτα χθες από 50.000 τεμάχια έκαστο στις 7.610 και 7.640 δρχ. 

Στελέχη της αγοράς απέδιδαν τη χθεσινή κάμψη σε ρευστοποιήσεις με σκοπό το 
"κλείδωμα" κερδών, κατά κύριο λόγο επί ορισμένων βιομηχανικών blue chip. Κατά 
τις ίδιες πηγές, τα χαμηλά επίπεδα συναλλαγών υποκρύπτουν την πραγματική αξία 
και τις προοπτικές της αγοράς. Από την άλλη πλευρά ανησυχία τους επενδυτές 
δημιουργεί η ταχεία άνοδος του δολαρίου, (καθώς έχουν δημιουργηθεί αυξητικές 
τάσεις στα επιτόκια της χρηματαγοράς), παρότι σε μεσο-μακροπρόθεσμο ορίζοντα οι 
επιπτώσεις για το Χρηματιστήριο θα είναι θετικές. 

Στα όρια της μέγιστης επιτρεπτής ημερήσιας ανόδου έκλεισαν χθες οι τίτλοι ΓΕΒ 
(ΠΑ), Πληροφορική Εργασίας (ΚΟ) και Αλλατίνη, ενώ στον αντίποδα βρέθηκαν 
Μακεδονικά Κλωστήρια (-7,88%), Θεσσαλική (-7,34%) και Μουζάκης (-6,59%). Τις 
υψηλότερες αξίες συναλλαγών παρουσίασαν οι τίτλοι Τράπεζα Εργασίας, ΟΤΕ και 
Εθνική Τράπεζα.

