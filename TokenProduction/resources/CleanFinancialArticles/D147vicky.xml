
ΕΤΜΑ 


Κεφαλαιοποίηση με διανομή δωρεάν μετοχών

ΤΗ ΔΙΑΝΟΜΗ δωρεάν μετοχών θα επιλέξει πιθανότατα η διοίκηση της βιομηχανίας 
νημάτων ρεγιόν ΕΤΜΑ Α.Ε. για την κεφαλαιοποίηση ποσού 648 εκατ. δρχ., που 
προέκυψε από την αναπροσαρμογή των παγίων στοιχείων. Τη σχετική απόφαση θα 
εγκρίνει η τακτική γενική συνέλευση των μετόχων τον Ιούνιο. Η προτεινόμενη 
σχέση για τη διανομή των δωρεάν μετοχών είναι μία νέα μετοχή για κάθε πέντε 
παλιές. 

Η πορεία της εταιρίας κατά το δεύτερο εξάμηνο του έτους κρίνεται ικανοποιητική, 
καθώς η ευρωπαϊκή αγορά των ρεγιόν σημείωσε ανάκαμψη από τον Σεπτέμβριο 
συγκριτικά με τη στασιμότητα των πρώτων μηνών του έτους. Σύμφωνα με τη 
διοίκηση της εταιρίας, οι πωλήσεις εκτιμάται ότι θα είναι ελαφρά μειωμένες των 10 
δισ. δρχ. της προηγούμενης χρήσης ενώ ανάλογα μειωμένα ήταν και τα καθαρά 
κέρδη. 

Σε επίπεδο ομίλου, τα οικονομικά μεγέθη θα επηρεασθούν θετικά από την ανοδική 
πορεία των δύο εταιριών στα συνθετικά νήματα (Ελλατέξ και ΠΟΛΥΕΤΜΑ) ενώ 
αναμένονται ενοποιημένες πωλήσεις ελαφρά αυξημένες έναντι των 23 δισ. δρχ. του 
1996 και καθαρά αποτελέσματα στα περυσινά επίπεδα των 1,2 δισ. δρχ.

