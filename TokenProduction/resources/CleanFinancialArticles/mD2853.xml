To "παιχνίδι" των επενδύσεων


ΟΙ ΕΙΣΗΓΜΕΝΕΣ κατασκευαστικές εταιρίες επανειλημμένως έχουν τροφοδοτήσει 
τις προσδοκίες του επενδυτικού κοινού. 

Η ΜΑΖΙΚΗ εισαγωγή των μετοχών τους στη χρηματιστηριακή αγορά, προ 
πενταετίας περίπου, αποτέλεσε το έναυσμα αθρόων τοποθετήσεων κεφαλαίων, επί τη 
βάσει των τότε διεργασιών για την προώθηση των μεγάλων έργων, αλλά και του 
ενδεχομένου ανάληψης της Ολυμπιάδας του 1996 από τη χώρα μας. 

ΕΚΤΟΤΕ, ωστόσο, οι προσδοκίες τούτες έχουν αποδειχθεί, στις περισσότερες των 
περιπτώσεων, φρούδες ενώ σειρά άλλοι παράγοντες (η υπόθεση των καζίνο, η 
ονομαστικοποίηση των μετοχών εισηγμένων εταιριών που συναλλάσσονται με το 
Δημόσιο κ.ά.) έχουν συντελέσει στη συγκράτηση των όποιων ανοδικών τάσεων των 
μετοχών των εταιριών αυτών, "εγκλωβίζοντας" έτσι σε ανεπιθύμητα επίπεδα τιμών 
μερίδα του επενδυτικού κοινού. 

ΤΗΝ προηγούμενη Τετάρτη, 6 τρέχοντος, το χρηματιστηριακό τοπίο, εν μέσω της 
θερινής ραστώνης, αναζωπυρώθηκε με αφορμή πληροφορίες περί βελτίωσης των 
πιθανοτήτων ανάληψης της Ολυμπιάδας του 2004 από τη χώρα μας. Ο κλαδικός 
δείκτης των κατασκευαστικών εταιριών σημείωσε κέρδη της τάξης του 6,49% και 
συμπαρέσυρε τον Γενικό Δείκτη Τιμών σε άνοδο 1,68%. 

ΣΤΗΝ αναβίωση των προσδοκιών συνέβαλε και η πληροφορία περί 
δραστηριοποίησης των εταιριών του κλάδου και στη γειτονική Αλβανία, στο πλαίσιο 
κάποιου... πακέτου έργων. 

ΑΝΕΞΑΡΤΗΤΩΣ της τελικής έκβασης των δύο παραπάνω ενδεχομένων, το μόνο 
που χρειάζεται να υπενθυμίσει κανείς είναι ότι το επενδυτικό κοινό -στη διεθνή 
χρηματιστηριακή αγορά- επενδύει μακροπροθέσμως, με κύριο γνώμονα τους 
θεμελιώδεις όρους λειτουργίας των εισηγμένων επιχειρήσεων και όχι την ευκαιριακή 
πληροφόρηση. Κατά τα λοιπά, το Χρηματιστήριο είναι σαφώς "παιχνίδι" για 
ενήλικες.

