ΣΕ ΙΣΤΟΡΙΚΑ ΡΕΚΟΡ ΧΘΕΣ ΤΑ ΔΥΟ ΝΟΜΙΣΜΑΤΑ


"Πετάνε", δολάριο-στερλίνα

ΤΟ ΑΜΕΡΙΚΑΝΙΚΟ νόμισμα ανέβηκε χθες στο υψηλότερο παρά ποτέ επίπεδο 
απέναντι στη δραχμή, αφού στις διεθνείς αγορές ανέβηκε στο κορυφαίο ύψος των 
τελευταίων έξι χρόνων, πριν κινηθεί λίγο πιο κάτω από αυτό κατά τη διάρκεια μιας 
πολύ άσχημης ημέρας για το μάρκο. Οι ανησυχίες σχετικά με το ενιαίο νόμισμα και 
οι προσδοκίες ότι η υψηλή ανεργία στη Γερμανία θα υποχρεώσουν τις αρχές να 
αφήσουν τα επιτόκια να κινηθούν χαμηλότερα, σε σύγκριση με άλλες χώρες, 
κράτησαν το μάρκο υπό έντονη πίεση, σε σχέση με τα περισσότερα νομίσματα. Οι 
βεντέτες όμως ήταν το δολάριο και η στερλίνα. 

Στην Αθήνα το δολάριο ανέβηκε στις 285,489 δρχ. (τιμή πώλησης συναλλάγματος) 
σημειώνοντας άνοδο κατά 5,237 δρχ. ή 1,87%. Η στερλίνα έφτασε 481,313 δρχ., 
αυξήθηκε δηλαδή κατά 1,18% ή 5,603 δρχ. 

Το δολάριο πλησίασε το επίπεδο των 1,80 μάρκων (στο Λονδίνο), πριν διαμορφωθεί 
σε 1,7922 μάρκα, 1,28% ψηλότερα, σε σχέση με τα προχθεσινά επίπεδα. Η στερλίνα 
αφού έπιασε το υψηλότερο επίπεδο από τον Οκτώβριο του 1990 (3,03 μάρκα), 
έκλεισε τελικά σε 3,0237 μάρκα σημειώνοντας άνοδο κατά 0,7% περίπου. 

Πολλοί εμπειρογνώμονες προβλέπουν ότι αν το ενιαίο νόμισμα ξεκινήσει με βάση το 
χρονοδιάγραμμα στο 1999, θα είναι πιο χαλαρό σε σχέση με το μάρκο. Η πρόβλεψη 
αυτή σε συνδυασμό με την αίσθηση ότι τα βρετανικά επιτόκια θα αυξηθούν 
περαιτέρω κατά το τρέχον έτος, ενώ τα αμερικανικά εφόσον κινηθούν, θα κινηθούν 
προς τα πάνω, θα κρατήσουν το μάρκο υπό πίεση. 

Η ισχυρή άνοδος του δολαρίου, οδήγησε τα ευρωπαϊκά χρηματιστήρια σε υψηλότερα 
επίπεδα λόγω της ανόδου των τιμών που σημείωσαν οι μετοχές των εξαγωγικών 
εταιριών. 

Αυτό ισχύει ιδιαιτέρως για τη Γερμανία, όπου ο σχετικός δείκτης των μετοχών στη 
Φρανκφούρτη ανέβηκε σε επίπεδο ρεκόρ.

