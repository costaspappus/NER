Οδηγίες για συμπλήρωση του Ε3


ΣΤΟΙΧΕΙΑ, που θα χρησιμοποιηθούν, κυρίως, για διασταυρώσεις στο ΚΕΠΥΟ, 
προκειμένου να εντοπισθούν περιπτώσεις αποκρύψεως εισοδήματος, ζητείται να 
συμπληρωθούν στο νέο έντυπο Ε3, το οποίο υποχρεούνται να συμπληρώσουν, για 
πρώτη φορά φέτος όλοι οι ελεύθεροι επαγγελματίες και οι επιχειρήσεις, ανεξάρτητα 
από τα βιβλία που τηρούν και τη δραστηριότητά τους. 

Συμφώνως προς την εγκύκλιο του υπουργείου Οικονομικών (ΠΟΛ. 1026/27.1.98), 
το Ε3 θα πρέπει να συμπληρωθεί και να υποβληθεί στις εφορίες έως την 30ή 
Απριλίου ενώ, μόνο για φέτος, το έντυπο Ε3 θα συμπληρωθεί και θα υποβληθεί στις 
εφορίες εκ μέρους των φορολογουμένων από λογιστές, προκειμένου να 
διευκολυνθούν οι φορολογούμενοι, καθώς στις στήλες του ζητούνται πληροφορίες 
για πλήθος στοιχεία της επιχείρησης ή του ελεύθερου επαγγελματία. 

Επίσης, προκειμένου το υπουργείο Οικονομικών να αποκτήσει για πρώτη φορά 
πλήρη εικόνα των στοιχείων και δραστηριοτήτων των επιχειρήσεων και των 
ελεύθερων επαγγελματιών, ζητείται να δηλωθούν τα εισοδήματα των 
φορολογουμένων ξεχωριστά για έκαστο έτος την τελευταία πενταετία. 

Ειδικότερα, ζητούνται στοιχεία για τις αγορές κάθε επιχείρησης, τις πωλήσεις της, 
τον τζίρο της, το Φόρο Προστιθέμενης Αξίας (ΦΠΑ) που κατέβαλε, τα περιουσιακά 
της στοιχεία και τη μεταβολή τους τα τελευταία έτη, τον αριθμό των μισθωτών που 
απασχολεί και τις αμοιβές τους, το φόρο που πλήρωσε για μισθωτές υπηρεσίες, 
καθώς και τους ελεύθερους επαγγελματίες που συνεργάστηκαν μαζί της. Ανάλογα 
στοιχεία ζητούνται και από τους ελεύθερους επαγγελματίες. Σημειώνεται ότι το 
έντυπο Ε3 συνοδεύει τη δήλωση φορολογίας εισοδήματος του υπόχρεου και 
υποβάλλεται σε τρία αντίγραφα.

