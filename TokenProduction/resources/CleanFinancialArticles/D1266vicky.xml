Στο "ρελαντί" τα τρακτέρ - αγωνιά η αγορά 


Ρεπορτάζ: Μ. Παπανίδης 

ΣΚΗΝΙΚΟ σύγκρουσης με την κυβέρνηση, τις παραγωγικές τάξεις και την κοινωνία 
στήνουν οι αγρότες στον θεσσαλικό κάμπο, ενώ η κυβέρνηση, δια στόματος 
κυβερνητικού εκπροσώπου, αποκλείει συνάντηση με τον πρωθυπουργό και προτείνει 
σύσκεψη των πολιτικών αρχηγών με τον υπουργό Γεωργίας. Χθες, οι αγρότες της 
Θεσσαλίας κινητοποίησαν περίπου 2.000 τρακτέρ, που αποτελούν και τον σκληρό 
πυρήνα του νέου κύκλου των κινητοποιήσεων. 

Την ώρα που ο κυβερνητικός εκπρόσωπος Δημήτρης Ρέππας εκτιμούσε ότι τελικά 
δεν θα αποκλεισθούν οι εθνικές οδοί, οι έντεκα κορυφαίες οργανώσεις του 
επιχειρηματικού, βιομηχανικού και εμπορικού κόσμου της χώρας, με κοινή 
ανακοίνωσή τους, κρούουν στην κυβέρνηση και τα πολιτικά κόμματα τον "κώδωνα 
του κινδύνου", υπενθυμίζοντας ότι οι προηγούμενες κινητοποιήσεις των αγροτών 
είχαν στοιχίσει περίπου 20 δισ. δρχ. 

Τα τρακτέρ συγκεντρώνονται χωρίς να εμποδίζουν την κυκλοφορία στον κόμβο της 
Βιοκαρπέτ, στο Συκούριο, στον Αλμυρό, στο Βελεστίνο, στην οδό Βόλου - Λαρίσης, 
στη θέση Δρούγα του Δομοκού και στο Τσαριτσάνη στο δρόμο Λάρισας - Κοζάνης. 
Κινητοποιήσεις έγιναν, ακόμη, στο Κιλκίς, την Πρέβεζα, τη Σάμο και την Αχαόα, 
ενώ αγρότες απέκλεισαν το μεσημέρι για μία ώρα την εθνική οδό Αιγίου - Πατρών, 
στη θέση Μεγαρίτη. 

Ο υπουργός Γεωργίας χαρακτήρισε τους υπό κινητοποίηση αγρότες της Θεσσαλίας 
ως "μικρή ομάδα, που ουσιαστικά δεν έχει την υποστήριξη της κοινωνίας". 
Διευκρίνισε, ακόμη, ότι το μόνο αίτημα που εξετάζει η κυβέρνηση είναι εκείνο των 
καυσίμων, το οποίο, όμως, εκκρεμεί από το 1985, όταν είχαν σημειωθεί και οι 
πρώτες αγροτικές κινητοποιήσεις.

