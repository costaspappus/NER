ΑΠΟ ΤΙΣ ΚΟΙΝΟΠΡΑΞΙΕΣ 


Το καλοκαίρι τα προγράμματα ερευνών για πετρέλαιο

Ρεπορτάζ Γ. Κράλογλου 

ΣΤΑ ΜΕΣΑ του καλοκαιριού όλα θα είναι έτοιμα για την εκκίνηση των 
προγραμμάτων ερευνών πετρελαίου από τις πολυεθνικές κοινοπραξίες με τις οποίες 
θα συνεργαστεί και η ΔΕΠ-ΕΚΥ η διοίκηση της οποίας θα υπογράψει τις συμβάσεις 
στο τέλος Μαόου ή το αργότερο το πρώτο δεκαήμερο Ιουνίου. Την ίδια περίοδο 
(εντός του καλοκαιριού) η ΔΕΠ-ΕΚΥ θα οριστικοποιεί και πιθανές αποφάσεις για 
ελληνοϊταλική συνεργασία με κοινές έρευνες και εκμεταλλεύσεις στα σημεία όπου 
συναντώνται τα όρια αξιοποίησης πετρελαιοπιθανών περιοχών, μεταξύ Ελλάδας και 
Ιταλίας στο Ιόνιο, νότια της Κέρκυρας. Στην περίπτωση αυτή θα πρέπει να 
αναμένεται μια συμφωνία μεταξύ ΔΕΠ-ΕΚΥ και της ιταλικής AGIP η οποία έχει και 
την ευθύνη των ερευνών στην Ιταλία. Ας σημειωθεί ότι η AGIP ενδιαφέρεται και για 
έρευνες στην Ελλάδα. Το φιλόδοξο αυτό σχέδιο της ΔΕΠ-ΕΚΥ προστίθεται στην 
ευρύτερη στρατηγική εξωστρέφειας που μεθοδικά προωθεί η διοίκηση της εταιρίας 
την τελευταία τριετία και έχει εκδηλωθεί μέχρι στιγμής: 
* Με τη συμμετοχή σε πολυεθνική κοινοπραξία που διερευνά κοιτάσματα στη Βορ. 
Θάλασσα. Για την περιοχή αυτή θεωρείται ίσως πιθανή και μια νέα συμμετοχή της 
ΔΕΠ-ΕΚΥ σε περισσότερα προγράμματα ερευνών. 
* Με την οριστικοποίηση της συμμετοχής σε κοιτάσματα του Καζακστάν και ίσως 
πολύ σύντομα της Γεωργίας. Οι δύο τελευταίες πιθανές συνεργασίες θεωρούνται 
ιδιαίτερα σημαντικές, καθώς τα ποσοστά συμμετοχής της ΔΕΠ-ΕΚΥ θα είναι 
σημαντικά ενώ η κοινοπραξία θα απαρτίζεται από μέλη ιδιαιτέρως έμπειρα στις 
έρευνες των πετρελαίων της μεγάλης αυτής περιοχής. 

Τόσο οι έρευνες στην Ελλάδα όσο και η εξωστρέφεια της ΔΕΠ-ΕΚΥ σε έρευνες 
εκτός Ελλάδος συνθέτουν ένα πακέτο πολιτικής που θα σχηματοποιηθεί στην 
οριστική του μορφή μέχρι το τέλος Ιουνίου και θα γίνει γνωστό με σειρά 
παρουσιάσεων και δηλώσεων.

