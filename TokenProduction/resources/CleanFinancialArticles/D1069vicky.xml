ΑΠΟ ΤΟΥΣ ΝΟΜΙΚΟΥΣ 


Πέρασε το πρώτο τεστ η προσφορά για την Κρήτης

ΔΙΧΩΣ να διαπιστωθεί παρέκκλιση της προσφοράς της Τράπεζας Πειραιώς από τους 
γενικούς όρους του διαγωνισμού για την πώληση της Τραπέζης Κρήτης εκ μέρους 
των τριών κορυφαίων νομικών που τους ζητήθηκε να γνωμοδοτήσουν για την 
"εγκυρότητα" της προσφοράς, συνεδριάζει σήμερα η Επιτροπή Αξιολογήσεως των 
Προσφορών. 

Οπως αναφέρουν δημοσιογραφικές πληροφορίες, καθώς ούτε ο εγνωσμένης αξίας 
νομικός και πανεπιστημιακός κ. Περράκης (μετά τις θετικές γνωμοδοτήσεις των 
νομικών κ. Γεωργικόπουλου και Ρίκου) "άναψε το κόκκινο φως" στη γνωμοδότησή 
του, τα μέλη της Επιτροπής θα έχουν, έως και την Παρασκευή, το αργότερο, όπως 
αναμένεται, επαφές με τις αρμόδιες αρχές (ΥΠΕΘΟ και Τράπεζα της Ελλάδος) για τη 
"διπλή" (νομική - οικονομική) αξιολόγηση της πρότασης της Πειραιώς. Σημειώνεται 
ότι η τελευταία θα προχωρήσει σε σταδιακή απορρόφηση της Chase Manhattan 
Ελλάδος, των δύο καταστημάτων της και των περίπου 70 εργαζομένων της. 

Σημειώνεται, επίσης, ότι η οριστική συμφωνία επετεύχθη μεταξύ των δύο μερών 
περίπου προ μηνός, οι δε επαφές είχαν ξεκινήσει προ τριμήνου. Υπενθυμίζεται, πως 
η "Εξπρές" επεσήμανε εγκαίρως ότι οι διαφοροποιήσεις είχαν εντοπισθεί στο σχέδιο 
συμβάσεως που είχε υποβάλει η Πειραιώς για την Κρήτης και ότι αυτές, κατά 
υπεύθυνους παράγοντες, είναι ενδεχόμενο να οδηγούν σε αλλοιώσεις της 
προσφοράς. 


