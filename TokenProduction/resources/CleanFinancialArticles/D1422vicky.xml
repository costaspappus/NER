ΡΙΖΙΚΗ ΑΝΑΘΕΩΡΗΣΗ ΤΗΣ ΚΑΠ 


Μείωση τιμών και παραγωγών αλλάζουν τον γεωργικό χάρτη

Η ΚΛΑΣΙΚΗ Κοινή Αγροτική Πολιτική και ο προστατευτισμός στον οποίο 
συνήθισαν οι Ευρωπαίοι αγρότες τέθηκε σε διαδικασία ριζικής αναθεώρησης. Σε 
λίγες μέρες, μάλιστα, αναμένονται επίσημες ανακοινώσεις από την Ευρωπαϊκή 
Επιτροπή για την πολιτική της που θα ακολουθήσει η Ενωση πέραν του έτους 2000. 
Σύμφωνα με πληροφορίες από πηγές της Επιτροπής, προτείνεται μια ευρεία 
αναθεώρηση της ΚΑΠ, η οποία δημιουργήθηκε με βάση τον προστατευτισμό, αλλά 
δεν μπορεί πλέον να αντιμετωπίσει τις προκλήσεις του διεθνούς ανταγωνισμού. Η 
αναθεώρηση αυτή αναμένεται να έχει ως βασικούς άξονες τη συρρίκνωση των τιμών, 
την επιτάχυνση της παραγωγικότητας και τη μείωση του αριθμού των παραγωγών. 
Παράλληλα, η Επιτροπή επισημαίνει ότι με τη μελλοντική διεύρυνση της Ε.Ε. 
δημιουργούνται νέα δεδομένα και απαιτείται νέα διανομή πόρων του Γεωργικού 
Ταμείου. 

Οι συγκεκριμένες προτάσεις για τα Διαρθρωτικά Ταμεία θα υποβληθούν με αριθμούς 
στα μέσα του 1998. Σύμφωνα με πληροφορίες, η Επιτροπή θα επισημάνει ότι με τους 
σημερινούς πόρους δεν μπορεί να συνεχιστούν οι ίδιες πολιτικές ενόψει της 
διεύρυνσης. Χρειάζονται περικοπές, αναδιανομή των πόρων και γενικά η εφαρμογή 
μιας νέας στρατηγικής μετά το 1999. Ορισμένες πληροφορίες, μάλιστα, πηγαίνουν 
ακόμη πιο μακριά, δεδομένου ότι μεταξύ των προτάσεων της Επιτροπής 
περιλαμβάνεται και η πλήρης κατάργηση των χρηματοδοτήσεων σε δράσεις που 
αφορούν τον τομέα της αλιείας.

