Απίστευτο ή φυσιολογικό;


ΘΑ ΜΠΟΡΟΥΣΕ να χαρακτηρισθεί ως "απίστευτο κι όμως... ελληνικό". Στον έλεγχο 
που διενήργησε η ΥΠΕΔΑ σε νυχτερινό κέντρο της Αθήνας και μάλιστα "γκράντε 
φίρμα", ανεβρέθηκαν 28.000 (είκοσι οκτώ χιλιάδες, να το γράψουμε και ολογράφως 
για να μην νομίζετε πως πρόκειται για τυπογραφικό λάθος) φορολογικές παραβάσεις 
και επεβλήθη πρόστιμο 480 εκατ. δρχ.! 

ΚΡΑΤΗΘΕΙΤΕ, διότι το θέμα βρίσκεται παρακάτω. Οταν, λοιπόν, οι αρμόδιες 
υπηρεσίες ξεκίνησαν τη διαδικασία εισπράξεως των προστίμων διαπίστωσαν πως 
ιδιοκτήτες του κέντρου (στα χαρτιά) ήταν ένας πλανόδιος ιχθυοπώλης και ένας 
ανεπάγγελτος! 

ΝΑ ΣΧΟΛΙΑΣΟΥΜΕ τη θρασύτητα του άγνωστου "επιχειρηματία" που θυμίζει 
μεθόδους μαφίας; 

ΝΑ ΣΧΟΛΙΑΣΟΥΜΕ την ανύπαρκτη φοροελεγκτική διαδικασία που προσφέρει 
άφθονους πειρασμούς στους φορολογούμενους ή τα προβλήματα και τα "παράθυρα" 
στο σκέλος των κυρώσεων; 

ΑΝ ΘΕΛΟΥΜΕ να ξεχωρίσουμε το πιο σημαντικό, το κύριο όπως λέμε, αυτό δεν 
είναι άλλο από το ελεγκτικό μέρος. 

ΤΗΝ ΑΜΕΡΙΚΗ δεν την ανακαλύψαμε εμείς. Ούτε οι Αμερικανοί απέκτησαν 
φορολογική συνείδηση με μαθήματα από την τηλεόραση. 

Η ΔΙΟΙΚΗΣΗ εκεί έδωσε μάχες και αγώνες με πάθος, με συνέπεια, με θύματα και 
επέβαλε τους κανόνες. Δεν παρέδωσε την εξουσία σε δημοσίους υπαλλήλους οι 
οποίοι, μάλιστα, σαμποτάριζαν προκλητικά τη μηχανοργάνωση και τον 
εκσυγχρονισμό των υπηρεσιών. 

ΑΝ θες να δημιουργήσεις σοβαρό φοροελεγκτικό μηχανισμό, δημιουργείς και τις 
ανάλογες προϋποθέσεις. Καλά εκπαιδευμένα στελέχη με υψηλές παροχές, 
δικαιώματα και υποχρεώσεις. Πόθεν έσχες για όλους, έλεγχος των ελεγκτών και 
αποφασιστικότητα για όσα προβλήματα ή τρικλοποδιές θα σου βάζουν. 

ΔΙΟΤΙ διαφορετικά μια στις τόσες που θα βρίσκεις τα μεγάλα λαβράκια θα 
ανακαλύπτεις μέχρι να σηκώσεις την πετονιά πως στο αγκίστρι σου έμεινε τελικά μια 
σαλιάρα!

