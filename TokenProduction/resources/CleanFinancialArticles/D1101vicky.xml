ΑΠΟ ΤΟΝ ΟΤΕ 


Προγραμματικές συμφωνίες 60 δισ. δρχ.

Ρεπορτάζ: Π. Αμυράς 

ΕΓΚΡΙΘΗΚΕ χθες από το διοικητικό συμβούλιο του ΟΤΕ η μελέτη σκοπιμότητας 
για την προμήθεια, μέσω προγραμματικών συμφωνιών, καλωδίων και υλικού 
τερματικού δαπάνης άνω των 60 δισ. δρχ. Με τον τρόπο αυτόν ανοίγει ο δρόμος για 
τη σύναψη και των υπόλοιπων προγραμματικών συμφωνιών, που αφορούν ψηφιακά, 
δίκτυα και άλλο τηλεπικοινωνιακό υλικό, προϋπολογισμού εκατοντάδων 
δισεκατομμυρίων δραχμών. 

Σύμφωνα με τη διαδικασία, θα ακολουθήσουν διαπραγματεύσεις μεταξύ της 
διοίκησης του ΟΤΕ και των εγχώριων οίκων, ώστε να οριστικοποιηθούν οι 
συμφωνίες. Χθες εγκρίθηκε η σκοπιμότητα για τις προμήθειες: 
* Καλωδίων οπτικών ινών και συμβατικών αξίας 50 δισ. δρχ. Θα υπάρξουν 
διαπραγματεύσεις με τους οίκους Αλκατέλ, Ελληνικά Καλώδια, Fulgor, Ορφανίδης, 
ΕΛΒΙΤΥΛ και Καλώδια Ξάνθης. 
* Τερματικού δικτύου προϋπολογισμού 5 δισ. 
* Υλικών θερμοσυσσωρευτών αξίας 6 δισ. 

Κατά τη χθεσινή συνεδρίαση του διοικητικού συμβουλίου του ΟΤΕ, αποφασίστηκε 
επίσης να προσφύγει ο Οργανισμός στο Συμβούλιο της Επικρατείας κατά της 
απόφασης της Εθνικής Επιτροπής Τηλεπικοινωνιών με την οποία 
αναπροσαρμόσθηκαν τα τέλη που εισπράττει ο ΟΤΕ από τις εταιρίες κινητής 
τηλεφωνίας για τη διασύνδεση των δικτύων τους. Οπως είναι γνωστό, η ΕΕΤ 
αναπροσάρμοσε το τέλος σε 11,5 δρχ. ανά λεπτό συνδιάλεξης, ωστόσο ο ΟΤΕ ζητεί 
την περαιτέρω αύξηση των τελών με αναδρομική ισχύ από το 1993. 


