ΣΥΜΦΩΝΑ ΜΕ ΤΙΣ ΕΙΣΗΓΗΣΕΙΣ ΤΟΥ ΥΠΕΘΟ ΣΤΗΝ ΠΟΛΙΤΙΚΗ 
ΓΡΑΜΜΑΤΕΙΑ ΤΟΥ ΠΑΣΟΚ 


Χωρίς φορολογικές εκπλήξεις το ΅98

Ρεπορτάζ: Γ. Διαμαντόπουλος 

ΔΙΑΦΟΡΕΤΙΚΕΣ απόψεις, όσον αφορά την πολιτική για την αποκλιμάκωση του 
πληθωρισμού, εκφράστηκαν από κυβερνητικά στελέχη κατά τη διάρκεια της χθεσινής 
συνεδρίασης της Πολιτικής Γραμματείας του ΠΑΣΟΚ, υπό την προεδρία του 
πρωθυπουργού Κ. Σημίτη. 

Για την οικονομική πολιτική εισήγηση έκανε ο υπουργός Εθνικής Οικονομίας και 
Οικονομικών Γ. Παπαντωνίου, ο οποίος υπογράμμισε ότι θα συνεχισθεί η αυστηρή 
πολιτική το 1998, με έμφαση στις δαπάνες, ενώ θα υπάρξουν σοβαρές παρεμβάσεις 
στις δημόσιες επιχειρήσεις και οργανισμούς. 

"Δεν θα υπάρξουν φορολογικές εκπλήξεις", φέρεται ότι είπε ο κ. Παπαντωνίου, ο 
οποίος υποστήριξε ότι το αργότερο μέχρι το 1999 η ελληνική οικονομία θα πληροί 
τα κριτήρια σύγκλισης για τη συμμετοχή της χώρας στο τρίτο στάδιο της 
Οικονομικής και Νομισματικής Ενωσης. 

Σύμφωνα με πληροφορίες, ο πρωθυπουργός έκανε μια γενική εισήγηση, που 
εστιάσθηκε κυρίως σε θέματα συντονισμού και αποφυγής τριβών στο εσωτερικό της 
κυβέρνησης. Πάντως, ο πρωθυπουργός φερόταν χθες ως ενοχλημένος για όσα 
συνέβησαν στη Βουλή, όπου ο υφυπουργός Οικονομικών Γ. Δρυς δεν κατέστη 
δυνατόν να περάσει την τροπολογία για το πετρέλαιο θέρμανσης, αφού δεν υπήρχε η 
σχετική κυβερνητική πλειοψηφία. 

Το θέμα αυτό, που εντάσσεται σε ένα γενικότερο θέμα "ενιαίας γραμμής" και 
στήριξης της κυβερνητικής πολιτικής από την Κοινοβουλευτική Ομάδα, αναμένεται 
να κυριαρχήσει στην προσεχή συνεδρίαση της Πολιτικής Γραμματείας του ΠΑΣΟΚ. 

Χθες έγινε ιδιαίτερη συζήτηση για τα θέματα που αποτελούν αντικείμενο του 
κοινωνικού διαλόγου. Η κυβέρνηση φαίνεται ότι μεταθέτει οριστικά για το τέλος του 
1998 τις όποιες αποφάσεις για το ασφαλιστικό σύστημα, επιθυμώντας να μετριάσει 
τις ενδεχόμενες αντιδράσεις από τις αποφάσεις για το θέμα αυτό.

