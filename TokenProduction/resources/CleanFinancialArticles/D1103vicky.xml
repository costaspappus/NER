ΚΥΒΕΡΝΗΣΗ 


Η Ολυμπιάδα του 2004 δεν θ' απορροφήσει πόρους της περιφέρειας

ΤΗ ΔΙΑΒΕΒΑΙΩΣΗ ότι δεν πρόκειται να μεταφερθούν στην Αττική πόροι που 
προορίζονται για την περιφέρεια, προκειμένου να γίνουν τα έργα της Ολυμπιάδας 
του 2004 επανέλαβαν χθες εκπρόσωποι της κυβέρνησης σε εκδήλωση που οργάνωσε 
το Τεχνικό Επιμελητήριο Ελλάδας στο ξενοδοχείο Χίλτον, με θέμα "Ολυμπιακοί 
Αγώνες 2004 - Η δουλειά των Ελλήνων τεχνικών". 

Στην εκδήλωση τονίστηκε ότι το 72% των έργων της Ολυμπιάδας είναι ήδη έτοιμα 
και ότι δεν πρέπει να υπάρξει εφησυχασμός όσον αφορά την προώθηση των 
υπόλοιπων έργων για τους Ολυμπιακούς Αγώνες του 2004. 

Ο υπουργός ΠΕΧΩΔΕ Κ. Λαλιώτης εξέφρασε την ικανοποίησή του για την 
προώθηση των μικρών και μεσαίων έργων στην Αττική, ενώ για τα μεγάλα έργα της 
πρωτεύουσας, είπε ότι προχωρούν, παρά τα προβλήματα που αντιμετωπίζουν. 

Ο υφυπουργός Αθλητισμού Α. Φούρας, αφού διαβεβαίωσε και αυτός ότι δεν 
πρόκειται να υπάρξει μεταφορά πόρων από την περιφέρεια προς την Αθήνα για τα 
έργα της Ολυμπιάδας, τόνισε ότι "μπορούμε να είμαστε έτοιμοι το 2004, εάν έχουμε 
μαζί μας τους τεχνικούς, τους ιδιώτες επενδυτές και όλους όσους εμπλέκονται στα 
έργα". Ενα από τα όπλα μας στη διεκδίκηση των Ολυμπιακών Αγώνων του 2004, 
υπογράμμισε, ήταν η συσπείρωση του ελληνικού λαού ως προς την επιθυμία 
ανάληψης της Ολυμπιάδας. Αυτή η συσπείρωση, σημείωσε, θέλουμε να υπάρχει έως 
και το 2004. 

Ο κ. Φούρας επανέλαβε ότι δεν πρόκειται να αλλάξει ο σχεδιασμός ανάπτυξης της 
χώρας, με αφορμή την ανάληψη της Ολυμπιάδας του 2004. Ο πρόεδρος του ΤΕΕ Κ. 
Λιάσκας επισήμανε ότι οι Ελληνες τεχνικοί μπορούν να αντεπεξέλθουν πλήρως στις 
απαιτήσεις των έργων της Ολυμπιάδας 2004. Ο αντιδήμαρχος Αθηναίων Ηλ. 
Σκαλαίος, μιλώντας εκ μέρους του δημάρχου Αθηναίων, τόνισε ότι "τώρα αρχίζουν 
τα δύσκολα και ότι χρειάζεται προσοχή για να μη γίνουν λάθη". Απαιτούνται, είπε, 
παρεμβάσεις σε ολόκληρη την Αθήνα. 

Ο πρόεδρος της Ελληνικής Επιτροπής Ολυμπιακών Αγώνων Λ. Νικολάου επισήμανε 
ότι το υπ' αριθμόν 1 έργο για τους Ολυμπιακούς Αγώνες του 2004 είναι η κατασκευή 
του Ολυμπιακού Χωριού. 


