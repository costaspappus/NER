ΕΚΘΕΣΗ UNICE 


Λιγότερα βάρη ζητούν οι εργοδότες

Βρυξέλλες, Κ. Μοσχονάς ΠΡΟΚΕΙΜΕΝΟΥ να βελτιωθεί η ανταγωνιστικότητα στην 
Ευρωπαϊκή Ενωση θα πρέπει να ληφθούν μέτρα με στόχο τη μείωση του 
φορολογικού και διοικητικού βάρους στις επιχειρήσεις, τη μείωση των δαπανών του 
δημόσιου τομέα, την ισορροπημένη κοινωνικά μεταρρύθμιση της αγοράς εργασίας 
και τη βελτίωση του επιχειρηματικού και επενδυτικού κλίματος. 

Αυτό επισημαίνει η Ενωση των Βιομηχανικών και Εργοδοτικών Συνδέσμων της 
Ευρώπης (UNICE) στην έκθεση "Συγκριτική ανάλυση της ευρωπαϊκής 
ανταγωνιστικότητας: Από την ανάλυση στη δράση", που παρουσίασε χθες στη 
βελγική πρωτεύουσα ο πρόεδρός της Φρανσουά Περιγκό. 

Η έκθεση υιοθετήθηκε από το Συμβούλιο Προέδρων της UNICE, στο οποίο 
συμμετέχει ο πρόεδρος του ΣΕΒ Ιάσων Στράτος. Στην έκθεση, επίσης, τονίζεται ότι 
η ιδέα της μείωσης του χρόνου εργασίας που προωθείται σε ορισμένες ευρωπαϊκές 
χώρες προσκρούει στις εμπειρίες που προέκυψαν σε χώρες οι οποίες εφάρμοσαν 
αυτό το μέτρο στο παρελθόν.

