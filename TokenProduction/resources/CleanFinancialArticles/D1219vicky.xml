ΜΕΤΑ ΤΗ ΧΘΕΣΙΝΗ ΑΠΟΦΑΣΗ ΤΟΥ ΑΡΕΙΟΥ ΠΑΓΟΥ 


Ισοπαλία στα πανωτόκια

Ρεπορτάζ: Δ. Σπυρόπουλος
 ΔΙΤΤΟΣ προβληματισμός αναπτύσσεται αφενός από τις τράπεζες και, αφετέρου, 
από την κυβέρνηση, μετά την έκδοση από τον Αρειο Πάγο της απόφασης για τα 
λεγόμενα "πανωτόκια", η οποία αναιρεί 14 αποφάσεις του ίδιου Ανωτάτου 
Δικαστηρίου της χώρας, που είχαν εκδοθεί την τελευταία 15ετία. 

Η υπόθεση -εάν είναι νόμιμη ή μη η επιβολή τόκων επί τόκων επί των δανείων, πότε 
και με ποια συχνότητα, με ρητή ή μη αναφορά στη σύμβαση- αφορά περίπου 10.000 
από το σύνολο των εκατοντάδων χιλιάδων δανειοδοτηθέντων, με αντικείμενο 
τρισεκατομμύρια δραχμές. 

Για να δικαιωθούν όμως οι ενδιαφερόμενοι πρέπει ένας έκαστος εξ αυτών να 
προσφύγει στα δικαστήρια με κατάληξη τον Αρειο Πάγο, που, ενδεχομένως, τότε να 
έχει άλλη θέση, και συγκεκριμένα αυτή που είχε μέχρι την έκδοση της χθεσινής 
απόφασης. 

Οπως όμως και να έχουν τα πράγματα, η χθεσινή απόφαση του Αρείου Πάγου στην 
πράξη μηδενικές για κάποιες και ελάχιστες για άλλες τράπεζες επιπτώσεις έχει στον 
ισολογισμό τους και την οικονομική τους θέση. Και αυτό για τους εξής, κυρίως 
λόγους: 
* Οι τράπεζες, από το 1992 και μετά, με νόμο δεν εγγράφουν τόκους 
καθυστερούμενους πέραν των 12 μηνών, μερικές δε αυτοβούλως πέραν των 6 
μηνών. Κατά συνέπεια, η λογιστική, όπως εμφανίζεται και στους ισολογισμούς, 
απαίτηση των τραπεζών, είναι ελεγχόμενη. Οι απαιτήσεις, πέραν του 6μηνου ή 
12μηνου, παρακολουθούνται εκτός λογαριασμών ισολογισμών και, κατά συνέπεια, 
όσοι και εάν δικαιωθούν θα έχουν όφελος τον περιορισμό των εξωλογιστικών 
απαιτήσεων των τραπεζών ή, με άλλα λόγια, οι τράπεζες δεν θα εισπράξουν όσα και 
εάν εισέπρατταν και που συνήθως δεν εισπράττουν γιατί προχωρούν σε ρυθμίσεις και 
διαγραφές τόκων. Αυτή η εξωλογιστική απαίτηση ανέρχεται σε τρισεκατομμύρια 
δραχμές, αλλά αφού δεν έχει, όχι εισπραχθεί, ούτε καν λογιστικοποιηθεί, δεν υπάρχει 
και θέμα επιστροφής. 
* Ακόμη και για τις περιπτώσεις που πριν από χρόνια έχει εισπραχθεί "πανωτόκι", 
παρανόμως κατά τη χθεσινή απόφαση του Αρείου Πάγου και νομίμως κατά τις 
προηγούμενες, τίθεται θέμα παραγραφής μετά την παρέλευση της πενταετίας. 
* Είναι υπό την κρίση των δικαστηρίων, εάν κάθε μία από τις υποθέσεις που θα 
εκδικάζεται θα έχει αναδρομικό χαρακτήρα. 

Οπως χαρακτηριστικά είπε ανώτατος τραπεζικός παράγοντας, σε τελευταία 
περίπτωση μπορεί κάποιος που εμφανίζεται ότι χρωστά να πετύχει να χρωστά 
λιγότερο και εάν υπήρχε μία περίπτωση στα 100 η τράπεζα να εισπράξει αυτό το 
χρέος να συμβιβασθεί με ελάχιστα. Επιστροφή καταβληθέντων φαίνεται από αδύνατη 
έως ελάχιστα πιθανή και στην τελευταία περίπτωση για "πανωτόκια" περιόδου μέχρι 
12 μηνών, περίοδο για την οποία λογίζονται τόκοι. 

Από την πλευρά της, η κυβέρνηση, δια του υπουργού Εθνικής Οικονομίας Γ. 
Παπαντωνίου, προανήγγειλε νομοθετική ρύθμιση, άμεσα, με πρόθεση να ορίσει ότι ο 
ανατοκισμός για τα δάνεια τακτής λήξεως και τα καταναλωτικά θα είναι εξάμηνος, 
θέση με την οποία συμφωνούν απόλυτα οι τράπεζες, και πιθανώς τρίμηνος για τα 
δάνεια ανοικτού τρεχούμενου λογαριασμού και τα χρεωστικά υπόλοιπα των 
πιστωτικών καρτών. 

Φυσικά, δεν παρέχεται ευχέρεια για αναδρομική ισχύ τής υπό ψήφιση ρύθμισης, 
δεδομένου άλλωστε, κατά την πληροφόρηση του υπουργείου από τις τράπεζες, ότι 
δεν τίθεται ουσιαστικό θέμα για την οικονομική θέση των τραπεζών. Αναδρομική 
ισχύς απλώς θα έλυνε το θέμα κατακλύσεως των δικαστηρίων από προσφυγές. Η 
υπόθεση για τα "πανωτόκια" ξεκίνησε προ ετών, με κατ' αρχήν ερώτηση και εν 
συνεχεία επερώτηση στη Βουλή τού τότε βουλευτή Επικρατείας της Ν.Δ. Κ. 
Πυλαρινού. 

