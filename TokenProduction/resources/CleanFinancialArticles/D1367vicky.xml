Οι "άσπρες τρύπες" δίνουν ελπίδες στο Ισοζύγιο


Ο ΥΠΟΥΡΓΟΣ Εθνικής Οικονομίας και Οικονομικών Γ. Παπαντωνίου δήλωσε χθες 
ότι "μπορεί να υπάρχει μια περαιτέρω βελτίωση στην εικόνα του Ισοζυγίου", λόγω 
του γεγονότος ότι τα στοιχεία των τελωνείων από τη Στατιστική Υπηρεσία είναι 
βελτιωμένα σε σχέση με τα συναλλαγματικά στοιχεία που τηρεί η Τράπεζα της 
Ελλάδος. 

Το θέμα αυτό ανέκυψε τελευταίως και εντάσσεται σε μια πρακτική ανακάλυψης 
"άσπρων τρυπών", που θα μπορούσαν να οδηγήσουν σε βελτίωση των οικονομικών 
δεικτών. 

Στην περίπτωση του Ισοζυγίου, είναι γνωστό το διαφορετικό αποτέλεσμα στο 
μέγεθος των εξαγωγών, καθώς διαφέρει η μέτρηση της Τραπέζης της Ελλάδος από 
την τελωνειακή στατιστική της ΕΣΥΕ. 

Αλλωστε, το Ισοζύγιο περιλαμβάνει εισροές και εκροές κεφαλαίων, και συνεπώς δεν 
"μετρούν" σε αυτό οι μετρήσεις της Εθνικής Στατιστικής Υπηρεσίας. 

Στο Ισοζύγιο υπάρχει μια μικρή υποεκτίμηση των εξαγωγών, λόγω του γεγονότος ότι 
μετά την απελευθέρωση της κίνησης κεφαλαίων, μέρος του συναλλάγματος δεν 
εισάγεται στη χώρα, αλλά κρατείται στο εξωτερικό. Ωστόσο και αυτός ο παράγοντας 
είναι μικρής σημασίας, αφού το Ισοζύγιο είναι το άθροισμα εισροών και εκροών 
κεφαλαίων. 


