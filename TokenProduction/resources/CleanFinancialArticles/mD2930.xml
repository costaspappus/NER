
Επιφυλάξεις και κάμψη...


ΠΤΩΤΙΚΕΣ τάσεις επικράτησαν για μία ακόμη συνεδρίαση, χθες στο ΧΑΑ. 
Συγκεκριμένα, η σχετική άνοδος που σημείωσε το "βαρόμετρο" της διατραπεζικής, 
athibor ενός μηνός, στο επίπεδο του 18,65% έναντι 16,77% την προηγούμενη 
Παρασκευή, αλλά και οι σαφείς επιφυλάξεις που τρέφει η χρηματιστηριακή 
κοινότητα σχετικά με τα αποτελέσματα των τραπεζών, οδήγησαν σε ρευστοποιήσεις 
στο ΧΑΑ και σε απώλειες της τάξης του 1,40%, τον Γενικό Δείκτη Τιμών, που 
έκλεισε στις 1.427,79 μονάδες. Και τούτο ενώ συνολικά η ενδοσυνεδριακή του 
διακύμανση ήταν μεταξύ 1.422,19 και 1.449,26 μονάδων. 

Ο δείκτης FTSE/ASE-20, ο οποίος απαρτίζεται από μετοχές τραπεζών και εταιριών 
υψηλής κεφαλαιοποίησης σημείωσε απώλειες της τάξης του 1,57% κλείνοντας στις 
781,39 μονάδες. Η αξία συναλλαγών δεν υπερέβη τα 13,32 δισ. δρχ. καθώς 5,69 
εκατ. τεμάχια μετοχών άλλαξαν χέρια. Εκ των 234 μετοχών που κινήθηκαν, οι 64 
έκλεισαν με κέρδη και οι 155 με ζημίες ενώ 15 δεν παρουσίασαν μεταβολή τιμής 
έναντι του επιπέδου στο οποίο είχαν διαμορφωθεί την προηγούμενη Παρασκευή. 

Οπως επεσήμαναν χθες έγκυρες πηγές απευθυνόμενες προς την "Εξπρές", τόσο η 
πίεση που παρατηρήθηκε επί της δραχμής όσο και το βαρύ κλίμα που επικρατεί 
σχετικά με τα αποτελέσματα των πιστωτικών ιδρυμάτων, δημιουργούν σαφείς 
αντιστάσεις σε οιαδήποτε ανοδική τάση τιμών. Ωστόσο, "φωτεινές" εξαιρέσεις 
υπήρχαν χθες. 

Η "παρθενική" συνεδρίαση διαπραγμάτευσης της μετοχής της βιομηχανίας 
αλουμινίου Αλουμύλ συνοδεύθηκε με κέρδη της τάξης του 62,27%, καθώς η μετοχή 
έκλεισε στις 1.785 δρχ. έναντι τιμής διάθεσης 1.100 δρχ. κατά τις δημόσιες εγγραφές. 
Εντονη συναλλακτική δραστηριότητα παρουσίασε η μετοχή της Μυτιληναίος, για 
ακόμη μία συνεδρίαση, ενώ ακολούθησε η μετοχή του ΟΤΕ και των Επιχ. Αττικής. 
Τη σημαντικότερη διακύμανση τιμής παρουσίασε η μετοχή της ΔΑΝΕ (15,49%) η 
οποία ωστόσο τερμάτισε τη συνεδρίαση αμετάβλητη από την τιμή στην οποία είχε 
κλείσει την Παρασκευή.

