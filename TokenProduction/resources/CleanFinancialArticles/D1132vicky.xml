Σε άλλες 48 περιοχές η αντικειμενική αξία ακινήτων


ΣΕ 48 δήμους και κοινότητες επεκτείνεται, για πρώτη φορά, το σύστημα 
αντικειμενικού προσδιορισμού της αξίας των ακινήτων και οι τιμές που 
καθορίστηκαν ισχύουν από τις 20 Οκτωβρίου 1997. Οπως δήλωσε ο γενικός 
γραμματέας της Γενικής Διεύθυνσης Κεφαλαίου του υπουργείου Οικονομικών, Παν. 
Πιλάτης, οι αντικειμενικές αξίες είναι χαμηλότερες κατά 20%-30% των τιμών της 
κτηματαγοράς. 

Αξίζει να σημειωθεί ότι οι υψηλότερες έχουν καταγραφεί στην Οία Σαντορίνης και 
την Ηλεία με 800.000 το τετραγωνικό μέτρο και στο Κάστρο Μονεμβασιάς με 
750.000 το τετραγωνικό μέτρο. 

Συγκεκριμένα, το αντικειμενικό σύστημα επεκτείνεται στα εντός σχεδίου ακίνητα 
των περιοχών των δήμων Ευόσμου, Ιωνίας, Κουφαλίων, Σίνδου, Χαλάστρας και των 
κοινοτήτων Εξοχής και Χαλκηδόνας του νομού Θεσσαλονίκης, του δήμου 
Σιδηροκάστρου του νομού Σερρών, των δήμων Νεάπολης, Σιάτιστας και Τσοτιλίου 
του νομού Κοζάνης, του δήμου Σοφάδων του νομού Καρδίτσας, των δήμων 
Ελασσόνας και Τυρνάβου του νομού Λάρισας, του δήμου Καλαμπάκας του νομού 
Τρικάλων, του δήμου Βόνιτσας του νομού Αιτωλοακαρνανίας, του δήμου 
Καλαβρύτων του νομού Αχαόας, των δήμων Γαλαξιδίου, Δελφών και Ιτέας του 
νομού Φωκίδας, των δήμων Ερμιόνης και Κρανιδίου και της κοινότητας 
Πορτοχελίου του νομού Αργολίδας, του δήμου Μεγαλόπολης του νομού Αρκαδίας, 
των δήμων Γυθείου, Μολάων και Σκάλας (Σκάλα και οικισμός Αγ. Γεωργίου) και της 
κοινότητας Μονεμβασιάς (οικισμοί Γέφυρας και Κάστρου) του νομού Λακωνίας, 
του δήμου Πύλου του νομού Μεσσηνίας, των δήμων Αρχαγγέλου, Αφάντου, 
Ιαλισσού (οικισμός Ιξιάς) και Καλυμνίων του νομού Δωδεκανήσου, των δήμων 
Ανδρου και Πάρου και των κοινοτήτων Γαυρίου, Εμπορείου (Εμπόρειο και οικισμός 
Περίσσας), Επισκοπής Γωνία (οικισμός Καμάρι), Ημεροβιγλίου, Θήρας, Μπατσίου, 
Νάουσας, Οίας και Ορμου Κορθίου του νομού Κυκλάδων καθώς και του δήμου 
Μαλίων του νομού Ηρακλείου. 

Ο κ. Πιλάτης ανέφερε ότι ελάχιστες περιοχές παραμένουν εκτός αντικειμενικού 
συστήματος και πρόθεση του υπουργείου είναι η επέκταση αυτού σε όλη τη χώρα το 
συντομότερο δυνατόν. Επισημαίνεται ότι από την 1.1.1998 θα αυξηθούν οι 
αντικειμενικές αξίες των ακινήτων που παραμένουν αμετάβλητες από διετίας, και 
αυτό θα επηρεάσει αυξητικά τη φορολόγηση των επιτηδευματιών που έχουν υπαχθεί 
στα αντικειμενικά κριτήρια, καθώς και την κτηματαγορά. Οι πίνακες θα 
δημοσιευθούν στο αυριανό φύλλο της "Εξπρές". 


