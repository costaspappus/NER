
ΚΑΛΑ ΠΗΓΕ Ο ΠΛΗΘΩΡΙΣΜΟΣ ΤΟΝ ΙΑΝΟΥΑΡΙΟ 


4,4% με τάση για χαμηλότερα

ΣΤΟ 4,4% έκλεισε ο πληθωρισμός τον Ιανουάριο, σημειώνοντας περαιτέρω 
βελτίωση σε σχέση με το 4,7% που ήταν στο τέλος Δεκεμβρίου 1997. Το στοιχείο 
αυτό ανακοίνωσε χθες ο υπουργός Εθνικής Οικονομίας και Οικονομικών Γ. 
Παπαντωνίου από το βήμα συνεδρίου που οργάνωσε η Συνομοσπονδία Βρετανικών 
Βιομηχανιών στο Λονδίνο (το επίσημο δελτίο δημοσιοποιείται σήμερα το μεσημέρι 
από την Εθνική Στατιστική Υπηρεσία. 

Η εξέλιξη αυτή προκαλεί ικανοποίηση στην κυβέρνηση, παρά το γεγονός ότι ήταν 
αναμενόμενη. Οφείλεται, δε, σε σημαντικό βαθμό στην ευνοϊκή επίπτωση από τη 
μείωση διεθνώς των τιμών των υγρών καυσίμων, που επηρέασε το σύνολο της 
οικονομίας, αλλά και ειδικότερα του τιμάριθμου. 

Το υπουργείο Εθνικής Οικονομίας αποδίδει τη θετική αυτή εξέλιξη στη 
συνεχιζόμενη αντιπληθωριστική τάση στην οικονομία, η οποία ενισχύεται και από το 
διεθνές ευνοϊκό περιβάλλον. Σύμφωνα με τις εκτιμήσεις του ΥΠΕΘΟ, η ισχυρή 
αντιπληθωριστική τάση στην οικονομία θα συνεχισθεί και τους προσεχείς μήνες με 
θετικές επιπτώσεις στον πληθωρισμό. 

Ο προβληματισμός των παραγόντων του ΥΠΕΘΟ, αναφορικά με την πορεία του 
πληθωρισμού τους προσεχείς μήνες, δεν έχει να κάνει τόσο με τις εγχώριες εξελίξεις, 
παρά το γεγονός ότι δεν διαφεύγουν της προσοχής οι εξελίξεις στο μέτωπο των 
αγροτικών κινητοποιήσεων. Το ενδιαφέρον εστιάζεται στις διεθνείς τιμές του 
πετρελαίου, θέμα που συναρτάται με τις αμερικανικές κινήσεις στον Περσικό Κόλπο. 

Σημειώνεται ότι η οικονομική πολιτική για το 1998 έχει ως υπόθεση ότι η μέση τιμή 
πετρελαίου θα είναι 18,2 δολ. το βαρέλι. Οι μέχρι τώρα εξελίξεις στη διεθνή αγορά 
είναι απόλυτα θετικές, με την τιμή του πετρελαίου να κινείται διεθνώς γύρω από τα 
15 δολ. το βαρέλι, αλλά ουδείς μπορεί να προβλέψει τις εξελίξεις σε περίπτωση νέας 
εμπλοκής στον Περσικό Κόλπο. 

Παράλληλα, την εκτίμηση ότι ο πληθωρισμός στην Ελλάδα θα πέσει σε 3,1% στο 
τέλος του 1998, σε επίπεδο δηλαδή που παρέχει τη δυνατότητα υποχώρησης της 
ισοτιμίας της δραχμής χωρίς αναζωπύρωση του πληθωρισμού, καταγράφει η 
Economist Intelligence Unit (EIU), θυγατρικός οργανισμός του Economist στην 
τελευταία ανασκόπησή του για την ελληνική οικονομία με ημερομηνία 3 
Φεβρουαρίου. Στην ανασκόπηση αναφέρεται, επίσης, ότι ο πληθωρισμός δεν 
αποκλείεται να πέσει και σε 2,5%, όπως επιδιώκει η ελληνική κυβέρνηση, υπό την 
προϋπόθεση βέβαια ότι η πολιτική της σκληρής δραχμής θα συνεχιστεί.

