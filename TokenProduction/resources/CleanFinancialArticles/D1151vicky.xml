ΑΠΟ ΤΟΝ ΥΠΕΘΟ ΓΙΑ ΤΟΝ ΝΕΟ ΠΡΟΫΠΟΛΟΓΙΣΜΟ 


Υπόσχεση για μείωση δαπανών και οικονομία... στους φόρους
"ΡΗΞΙΚΕΛΕΥΘΟΣ στις δαπάνες και συντηρητικός στους φόρους" θα είναι ο 
Προϋπολογισμός του 1998, δήλωσε ο υπουργός Εθνικής Οικονομίας και 
Οικονομικών Γ. 
Παπαντωνίου, μετά τη σύσκεψη, που πραγματοποιήθηκε στο Μέγαρο Μαξίμου, του 
κυβερνητικού οικονομικού επιτελείου υπό την προεδρία του πρωθυπουργού Κ. 
Σημίτη. 
Κατά τη χθεσινή σύσκεψη, τέθηκε το πλαίσιο του νέου Προϋπολογισμού ενώ τα 
μεγέθη 
αυτού θα οριστικοποιηθούν στη νέα σύσκεψη που θα γίνει την ερχόμενη εβδομάδα. 
Ο πρωθυπουργός επέμεινε στην αυστηρή εφαρμογή του Προγράμματος Σύγκλισης 
της 
οικονομίας και στο πλαίσιο αυτό θα κινηθεί η δημοσιονομική πολιτική του επόμενου 
έτους. Η τήρηση της αυστηρής δημοσιονομικής πειθαρχίας θα στοχεύσει προς την 
κατεύθυνση τόσο των δαπανών όσο και των εσόδων. Ηδη, όπως έχει αποκαλύψει η 
"Εξπρές", οι δαπάνες θα συγκρατηθούν στο 6% και ειδικά οι πρωτογενείς δαπάνες 
στο 4%. Τα έσοδα, εξάλλου, προβλέπεται να αυξηθούν κατά 11%, στόχος που υπό 
προϋποθέσεις και εφόσον η ανάπτυξη της οικονομίας διατηρήσει το δυναμισμό της 
θεωρείται εφικτός. 
Εξάλλου, οι στόχοι της δημοσιονομικής πολιτικής του 1998 θα εξαρτηθούν και από 
την πορεία εκτέλεσης του Προϋπολογισμού 1997. Παράγοντες του υπουργείου 
Οικονομικών ανέφεραν ότι η υστέρηση στα έσοδα θα κυμανθεί στο 2-3% (περί τα 
300 
δισ. δρχ.) και η υπέρβαση των δαπανών θα συγκρατηθεί στα 200 δισ. δρχ. 
Εκφράζεται, πάντως, η πεποίθηση ότι τελικά ο Προϋπολογισμός 1997 θα κλείσει με 
μικρότερα ανοίγματα. 
Για τον λόγο αυτόν το υπουργείο θα εντείνει την προσπάθειά του για την αύξηση 
των εσόδων καθώς και για να διατηρηθεί ο ρυθμός βελτίωσης αυτών στο ύψος του 
Σεπτεμβρίου (15,6%). Ως προς τη φορολογική πολιτική του 1998, στη χθεσινή 
σύσκεψη υποβλήθηκαν εναλλακτικά σενάρια με κυμαινόμενα πρόσθετα έσοδα 200-
300 
δισ. δρχ., ανάλογα με το ύψος στο οποίο τελικά θα διαμορφωθούν οι δαπάνες 1998 ή 
τα ανοίγματα του Προϋπολογισμού 1997. 
Πάντως, από το υπουργείο Οικονομικών έγινε και πάλι η επισήμανση ότι δεν θα 
υπάρξουν νέες φορολογίες με τη γενική έννοια του όρου, πλην ορισμένων 
περιπτώσεων. Τα συνολικά απαιτούμενα πρόσθετα έσοδα του 1 τρισ. δρχ. για τον 
Προϋπολογισμό 1998 θα προέλθουν, εκτός από τα προαναφερθέντα 250-300 δισ. 
δρχ., 
από την ονομαστική αύξηση των φορολογητέων εισοδημάτων. 
Παράλληλα, συγκρατημένες θα είναι οι ρυθμίσεις για παροχές προς τους 
φορολογούμενους και αυτές μάλλον περιορίζονται στην τιμαριθμοποίηση της 
φορολογικής κλίμακας. Στο σύνολό του, ο κρατικός Προϋπολογισμός 1998 θα 
καλείται 
να εξυπηρετήσει τους στόχους του Προγράμματος Σύγκλισης. 


