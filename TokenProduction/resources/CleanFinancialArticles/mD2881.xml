Διαρθρωτική ακαμψία


ΔΥΟ ΕΙΔΗΣΕΙΣ χρήζουν ιδιαίτερης προσοχής από την πλευρά της ελληνικής 
κυβέρνησης. Η πρώτη αφορά τη συνεχιζόμενη μείωση της ανεργίας στη Βρετανία 
στο χαμηλότερο επίπεδο των τελευταίων 17 ετών (5,3% τον Αύγουστο), ενώ η 
δεύτερη απορρέει από την εξαμηνιαία έκθεση του ΔΝΤ για την παγκόσμια οικονομία 
και εντοπίζει στη διαρθρωτική ακαμψία των οικονομιών της Γηραιάς Ηπείρου το 
μεγαλύτερο πρόβλημα για την ανάπτυξή τους και την ομαλή πορεία προς την ΟΝΕ. 

ΣΥΓΚΕΚΡΙΜΕΝΑ , ενώ το ΔΝΤ παραμένει αισιόδοξο για την έγκαιρη έναρξη της 
τρίτης φάσης της ΟΝΕ και παρά τις μικρές δημοσιονομικές αποκλίσεις που 
ορισμένες χώρες θα εμφανίσουν από το στόχο του ελλείμματος, επισημαίνει ωστόσο 
πως μέχρι τώρα η ανάπτυξη της Ε.Ε. οδηγείται μόνον από τις εξαγωγές αφού η 
εγχώρια ζήτηση παραμένει υποτονική και εκτιμά πως η βραδύτης που χαρακτηρίζει 
την ευρωπαϊκή ανάκαμψη οφείλεται σε 4 παράγοντες (δημοσιονομική στασιμότητα, 
ανελαστικές σχέσεις εργασίας, περιορισμένος βαθμός εμπιστοσύνης επενδυτών και 
καταναλωτών, σφιχτή πιστωτική πολιτική) με ένα κοινό υπόβαθρο: Την απουσία 
τολμηρών διαρθρωτικών οικονομικών μεταρρυθμίσεων κατά τα πρότυπα των ΗΠΑ 
και της Βρετανίας. 

ΔΕΝ ΕΙΝΑΙ τυχαίο που οι θετικές προβλέψεις του ΔΝΤ για την ανάπτυξη και τον 
πληθωρισμό στην παγκόσμια οικονομία τα προσεχή έτη βασίζονται στη λοκομοτίβα 
που συνιστούν οι δύο αυτές αναπτυγμένες οικονομίες για τον υπόλοιπο κόσμο και 
στο παράδειγμα που αποτελούν για την ακολουθητέα διαρθρωτική πολιτική, κυρίως 
στους τομείς της αγοράς εργασίας, των αποκρατικοποιήσεων και της απελευθέρωσης 
των αγορών τους. 

Η ΙΣΤΟΡΙΚΑ χαμηλή ανεργία και οι άνω του μέσου ευρωπαϊκού όρου ρυθμοί 
ανάπτυξης των δύο αυτών οικονομιών αποτελούν το πλέον χειροπιαστό εχέγγυο για 
την αποτελεσματικότητα της πολιτικής τους στις νέες συνθήκες της 
παγκοσμιοποίησης. Η Ολλανδία, που έλαβε σοβαρά υπόψη στην οικονομική 
πολιτική της το μοντέλο αυτό των μεταρρυθμίσεων, έφθασε σήμερα να 
μνημονεύεται επίσης από το ΔΝΤ ως παράδειγμα προς μίμηση. 

ΓΙΑ ΝΑ πάψει η πορεία της ΟΝΕ να εξαρτάται από την εξωγενή ανάπτυξη της Ε.Ε., 
οι ευρωπαϊκές κυβερνήσεις καλούνται να ενσωματώσουν τις επιτυχείς εμπειρίες των 
αγγλοσαξονικών οικονομιών στην πολιτική τους. Ιδίως αυτές που εκπροσωπούν τις 
πλέον αδύναμες και καθυστερημένες οικονομίες όπως η ελληνική.

