Το αδιέξοδο των 35 ωρών


ΕΝΑ από τα βασικά προβλήματα του λαϊκισμού είναι πως το πρόσκαιρα 
εισπραττόμενο όφελος έχει, μεταγενέστερα, πολλαπλάσιο τίμημα. Για παράδειγμα, 
το αίτημα του 35ωρου τέθηκε από Ευρωπαίους και Ελληνες συνδικαλιστές ως αιχμή 
του δόρατος των εργατικών διεκδικήσεων, εξυπηρετώντας, όμως, κυρίως, 
προπαγανδιστικούς σκοπούς και προκειμένου να νιώσουν οι μισθωτοί πως η 
συνδικαλιστική ηγεσία τους τηρεί επιθετική στάση, ακόμη και σε γενικότερα 
ζητήματα πολιτικής (ανεργία). 

ΤΟ ΑΙΤΗΜΑ έχει προδήλως ουτοπικό χαρακτήρα, αφού συνοδεύεται από την 
αξίωση για μη παράλληλη περικοπή των αποδοχών των εργαζομένων. Με δεδομένο, 
λοιπόν, ότι οδηγεί στην άμεση και δραστική αύξηση του κόστους εργασίας και 
παραγωγής των επιχειρήσεων μιας χώρας (Ελλάδα) και μιας ηπείρου (Ευρώπη) με 
οξύ έλλειμμα ανταγωνιστικότητας, ήταν φυσικό παρεπόμενο να συναντήσει την 
καθολική αντίδραση της εργοδοσίας. Ενδεχόμενη εφαρμογή του όχι μόνο θα είχε το 
χαρακτήρα μιας εξωοικονομικής και διοικητικής παρέμβασης στη λειτουργία των 
επιχειρήσεων, αλλά θα οδηγούσε και στη χρεοκοπία πολλές εξ αυτών, σε κάμψη της 
παραγωγής και σε απογείωση της ανεργίας. 

ΟΙ ΠΟΛΙΤΙΚΕΣ βλέψεις από την προβολή του αιτήματος του 35ωρου είναι πλέον 
χωρίς αντίκρισμα. Σήμερα, που το βασικό πρόβλημα της οικονομίας είναι η 
βελτίωση της ανταγωνιστικότητας και η δημιουργία νέων θέσεων εργασίας, το 
αίτημα λειτουργεί ως μπούμεραγκ για τα συνδικάτα, υποχρεώνοντάς τα να το θέσουν 
στον κοινωνικό διάλογο και ενώ συζητείται η μεταρρύθμιση της αγοράς εργασίας. 
Το αδιέξοδο μεταφέρεται έτσι στον κοινωνικό διάλογο και μάλιστα διπλό, καθώς 
στην ελληνική περίπτωση δεν μπορεί να γίνει αποδεκτό το αίτημα ούτε με 
παράλληλη μείωση των αποδοχών. Τα χαμηλά επίπεδα μισθών, η μακρόχρονη 
λιτότητα και η υψηλή εξάρτηση της εγχώριας παραγωγής από την εγχώρια 
κατανάλωση δεν επιτρέπουν κανενός είδους συμβιβασμό. Η ελλειμματικότητα της 
οικονομίας σημαίνει κατανάλωση μεγαλύτερη της παραγωγής. Αυτό, όμως, δεν 
επιβάλλει τη συνεχή μείωση της κατανάλωσης, αλλά, αντιθέτως, την αύξηση της 
παραγωγής. Το ζήτημα δεν είναι η ανακατανομή των υπαρχουσών ωρών εργασίας σε 
περισσότερους εργαζόμενους με λιγότερες αποδοχές, αλλά η αύξηση των συνολικών 
ωρών εργασίας, μέσω της αύξησης της παραγωγής που θα οδηγήσει και σε αύξηση 
της απασχόλησης. 


