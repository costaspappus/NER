ΤΟ ΔΗΜΟΣΙΟ ΑΚΥΡΩΣΕ ΤΗ ΧΘΕΣΙΝΗ ΔΗΜΟΠΡΑΣΙΑ ΔΙΕΤΩΝ ZERO 
COUPON 


"Πόκερ"... για τα επιτόκια

Ρεπορτάζ: Θ. Παναγόπουλος 

ΠΡΟΣΦΟΡΕΣ κατά... δύο εκατοστιαίες μονάδες υψηλότερα του προηγούμενου 
επιτοκίου (9,50%) υπέβαλαν πολλές τράπεζες για να αγοράσουν διετή zero coupon 
κατά την έναρξη της δημοπρασίας που διενήργησε χθες το Δημόσιο και μπροστά 
στην άρνηση του υπουργείου Οικονομικών να τις κάνει δεκτές, μείωσαν το αρχικό 
11,50% στο 10,80%. Ομως, ούτε αυτό το επιτόκιο έγινε αποδεκτό από τις 
δημοσιονομικές αρχές, οι οποίες δεν πώλησαν τίτλους, αρκούμενες στο άνω του 
ενός τρισ. δρχ. διαθέσιμο αποθεματικό για να καλύψουν τις τρέχουσες υποχρεώσεις 
του Δημοσίου. Η στάση των τραπεζών προβλημάτισε μεν το Δημόσιο, όμως δεν το 
εξέπληξε. 

Ηδη από δεκαημέρου (βλ. "Εξπρές" φ. 4/9/97, σελ. 1), είχε τεθεί θέμα 
"διελκυστίνδας" μεταξύ τραπεζών και Δημοσίου για το ύψος των επιτοκίων για τον 
μήνα Σεπτέμβριο, καθώς οι πρώτες θα επικαλούνταν (όπως και συνέβη, άλλωστε, 
τόνισαν χθες εμπλεκόμενες με τη δημοπρασία τίτλων πηγές), την ανάγκη του 
Δημοσίου να δανεισθεί λόγω των υψηλόποσων δανειακών αναγκών του. Από την 
άλλη πλευρά, στο διάστημα που μεσολάβησε έπαψαν να συντρέχουν οι λόγοι που θα 
μπορούσε να προσδοκά χαμηλά επιτόκια το Δημόσιο, υπό την έννοια ότι μέσα σε έξι 
μόλις εργάσιμες ημέρες τα επιτόκια στη διατραπεζική δραχμών αυξήθηκαν δραστικά 
και είναι χαρακτηριστικό ότι το μηνιαίο Athibor από 10,96% στις 4 Σεπτεμβρίου 
αυξήθηκε χθες στο 11,47% και τούτο λόγω της περιορισθείσης ρευστότητος, αφού 
από τη χρηματαγορά "τραβήχθηκαν" κεφάλαια για... τοποθέτηση στους κρατικούς 
τίτλους που δημοπρατήθηκαν χθες. Σημειώνεται ότι το υπό δημοπράτηση ποσόν 
αφορούσε σε ύψος 180 δισ. δρχ., το δε επιτόκιο βάσης είχε ορισθεί σε 9,40%.

