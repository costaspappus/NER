Λ. ΠΑΠΑΔΗΜΟΣ: Η ΚΑΤΑΣΤΑΣΗ ΣΤΗ ΧΡΗΜΑΤΑΓΟΡΑ ΒΕΛΤΙΩΝΕΤΑΙ 


Συνεχίζεται η εξομάλυνση

Ρεπορτάζ: Δ. Σπυρόπουλος 

ΤΑΣΕΙΣ εξομάλυνσης καταγράφηκαν χθες στην αγορά χρήματος στην Αθήνα, ενώ 
παράλληλα συνεχίστηκε για τρίτη κατά σειράν ημέρα η εισροή κεφαλαίων. Τις τάσεις 
αυτές επιβεβαίωσε και ο διοικητής της Τραπέζης της Ελλάδος Λ. Παπαδήμος, ο 
οποίος δήλωσε χθες ότι, αν και θα υπάρξουν πιέσεις τις επόμενες ημέρες, η 
κατάσταση ήδη βελτιώνεται και εξέφρασε την εκτίμηση πως οι πιέσεις θα 
σταματήσουν πριν από τον Μάιο. 

Στο μεταξύ, φαντάζει αστείο, αλλά είναι γεγονός: Το επιτόκιο χθες στο overnight 
εκτινάχθηκε μέχρι και το 30%, ως αποτέλεσμα λανθασμένης εκτίμησης των 
τραπεζών αναφορικά με την πρόθεση της Τραπέζης της Ελλάδος να απορροφήσει 
ρευστότητα. 

Ειδικότερα, η Κεντρική Τράπεζα ενημέρωσε τις τράπεζες ότι θα απορροφήσει 
κεφάλαια για διάστημα δύο εβδομάδων με επιτόκιο 20%, χωρίς να προσδιορίσει το 
συνολικό ύψος των κεφαλαίων. Οι τράπεζες, από την πλευρά τους, εκτίμησαν ότι, 
όπως κατά κανόνα συμβαίνει, η Κεντρική Τράπεζα θα ικανοποιήσει μερικώς και όχι 
εν τω συνόλω τους τα αιτήματα των τραπεζών και προσέφεραν στην Τράπεζα της 
Ελλάδος μεγαλύτερα ποσά από αυτά που πράγματι ήθελαν, ώστε με την, κατ' αυτούς, 
περικοπή να δώσουν, τελικά, στην Κεντρική Τράπεζα τη ρευστότητά τους. Το 
σκηνικό άλλαξε όταν η Κεντρική Τράπεζα ικανοποίησε κατά 100% τα αιτήματα των 
εμπορικών τραπεζών, από τις οποίες άντλησε συνολικά 313,5 δισ. δρχ. Φυσικό, 
λοιπόν, ήταν να εξαφανιστεί όλη η ρευστότητα και επιπλέον να μείνουν κάποιοι 
"ανοικτοί", οι οποίοι έσπευδαν να καλύψουν τη θέση τους προσφεύγοντας στη 
διατραπεζική με επιτόκιο μέχρι και 30% (overnight). 

Κατά τα λοιπά, οι χθεσινές κινήσεις στην αγορά χρήματος χαρακτηρίστηκαν από 
τάσεις εξομάλυνσης. Το Athibor (αναθεωρημένος δείκτης που δεν περιλαμβάνει τις 4 
μεγαλύτερες και τις 4 μικρότερες προσφορές) από το επίπεδο του 20,50% προχθές 
έπεσε χθες στο 17,10%, ενώ στο χώρο του συναλλάγματος είχαμε, για τρίτη κατά 
σειράν ημέρα, εισροή κεφαλαίων (ύψους περίπου 300 εκατ. δολ.). 

Ταυτόχρονα, η ecu υποχώρησε περαιτέρω, στις 311,700 δρχ. από τις 311,920 δρχ. 
προχθές, και σε σύγκριση με το κλείσιμο της 31.12.1997 εμφανίζει πτώση 0,13%. 
Μόνο ανατιμημένο -σε σύγκριση με το τέλος του 1997- ήταν το δολάριο, που 
έκλεισε χθες στο fixing στις 287,840 δρχ. (από 287,060 δρχ. προχθές) και είναι 
ανατιμημένο, με βάση την τιμή της 31.12.1997, κατά 1,85%. 

Ο διοικητής της Τραπέζης της Ελλάδος, Λ. Παπαδήμος, αναφερόμενος χθες στα 
επιτόκια, είπε ότι "θα παραμείνουν στο επίπεδο που απαιτεί η κατάσταση ώστε να 
στηριχθεί η δραχμή", ενώ τόνισε ότι "υπάρχει σταδιακή και περιορισμένη 
αποκλιμάκωση". Απαντώντας σε σχετική ερώτηση αναφορικά με το χρόνο 
εκδήλωσης των πιέσεων στη δραχμή, και εκφράζοντας την αίσθηση ότι οι πιέσεις θα 
διαρκέσουν το πολύ ως τον Μάιο, ο διοικητής της Τραπέζης της Ελλάδος, όπως 
προαναφέρθηκε, τόνισε ότι "θα υπάρχουν πιέσεις τους επόμενους μήνες, αλλά η 
κατάσταση ήδη βελτιώνεται και θα σταματήσουν ταχύτερα, πριν από τον Μάιο. 
Εχουμε κερδίσει μία ακόμη μάχη", κατέληξε ο κ. Παπαδήμος.

