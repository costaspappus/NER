ΕΔΡΑΣΗ - ΨΑΛΛΙΔΑΣ ΑΤΕ 


Υπογραφή 60 νέων συμβάσεων εντός του α' 6μήνου 1997

ΚΥΚΛΟ εργασιών της τάξης των 3,4 δισ. δρχ. και επενδύσεις 600 εκατ. δρχ. 
πραγματοποίησε κατά τη διάρκεια του α' εξαμήνου η εισηγμένη κατασκευαστική 
εταιρία "Εδραση - Χ. Ψαλλίδας ΑΤΕ". Ειδικότερα, κατά το διάστημα αυτό, η εταιρία 
υπέγραψε 60 συμβάσεις νέων έργων και επεκτάσεις παλαιότερων υπό κατασκευή, 
ενισχύοντας το σημερινό ανεκτέλεστο υπόλοιπό της κατά 4 δισ. δρχ., το οποίο πλέον 
διαμορφώνεται σε 12 δισ. δρχ. Στις νέες αυτές συμβάσεις, μεταξύ άλλων, 
περιλαμβάνονται ειδικές εργασίες στο εμπορικό κέντρο της Sanyo στο Μαρούσι, στις 
λιμενικές εγκαταστάσεις φυσικού αερίου στη Ρεβυθούσα, στο εργοστάσιο της Σόγια 
Ελλάς, στη ζεύξη Ακτίου - Πρέβεζας, στο Ιατρικό Κέντρο στο Μαρούσι και στα 
λιμάνια της Πάργας και της Ηγουμενίτσας. 

Οι νέες συμβάσεις δημιουργούν αυξημένα οφέλη για την εταιρία, ενισχύοντας τα 
οικονομικά της αποτελέσματα και δίνοντάς της παράλληλα τη δυνατότητα για 
διασπορά του επιχειρηματικού κινδύνου, αφού έτσι η Εδραση ενισχύει το δυναμισμό 
της και διευρύνει τη δράση της, χωρίς να εξαρτά την πορεία της από συγκεκριμένα 
μεγάλα έργα. 

Το άλλο κυρίαρχο στοιχείο της πορείας της Εδρασης κατά το α' εξάμηνο ήταν οι 
επενδύσεις ύψους 600 εκατ. δρχ., για την απόκτηση -κυρίως- ειδικών μηχανημάτων 
υπερσύγχρονης τεχνολογίας. Ετσι, εδραιώνεται η θέση της ως τρίτης ισχυρότερης 
κατασκευαστικής εταιρίας στον τομέα των παγίων στοιχείων με συνολική αξία 
σήμερα 6,9 δισ. δρχ. Με βάση τη συνοπτική λογιστική κατάσταση της 30ής Ιουνίου 
1997, η Εδραση πέτυχε κύκλο εργασιών 3,4 δισ., ενώ τα καθαρά προ φόρων κέρδη 
της ξεπέρασαν τα 450 εκατ. δρχ. Στα ποσά αυτά δεν περιλαμβάνονται τα έσοδά της 
από τα αυτοχρηματοδοτούμενα έργα. 

Το ύψος των επενδύσεων, η ανάληψη των νέων έργων, αλλά και η πρόσφατη 
απόκτηση του ISO 9002 του ΕΛΟΤ αναμένεται να επιδράσουν καταλυτικά στην 
ανάπτυξη της εταιρίας, αυξάνοντας την απόδοσή κατά το τρέχον εξάμηνο. Ανάλογα 
ενθαρρυντικές είναι και οι προβλέψεις για την εκτός Ελλάδας δράση της. Η 
θυγατρική Edrafor του Λιβάνου αναμένει κύκλο εργασιών ύψους 4,6 εκατ. δολ. για 
το 1997, ενώ η Εδραση Ltd βρίσκεται στο τελικό στάδιο διαπραγματεύσεων για την 
ανάληψη μεγάλων έργων στην Κύπρο. 

