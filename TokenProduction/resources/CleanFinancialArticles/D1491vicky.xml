Απορροφώνται οι κραδασμοί


Ρεπορτάζ: Δ. Σπυρόπουλος

"ΥΠΑΡΧΟΥΝ περαιτέρω περιθώρια για βελτίωση της δύναμης του δολαρίου". Η 
εκτίμηση προέρχεται από τα dealing rooms αρκετών τραπεζών, ενώ μειοψηφεί η 
άποψη ότι το "αμερικανικό νόμισμα έπιασε οροφή". Το βέβαιον πάντως είναι ότι η 
ανοδική πορεία του δολαρίου όπως και η ανοδική πορεία της στερλίνας, θα 
επιχειρηθεί -τεχνηέντως- να ανακοπεί και θα εμφανιστούν προβλήματα στις 
οικονομίες των δύο χωρών, των οποίων οι εξαγωγές προϊόντων κάθε άλλο παρά 
ευνοούνται από τα ρεκόρ των νομισμάτων τους.

Στην Αθήνα οι κινήσεις του δολαρίου και της στερλίνας παρακολουθούνται χωρίς να 
υπάρχει καμία προς το παρόν, εκδήλωση ανησυχίας και χωρίς να σχεδιάζεται καμία 
απολύτως παρεμβατική κίνηση. Υπενθυμίζεται ότι πρόσφατα η Τράπεζα της 
Ελλάδος, δια του διοικητή της, ανακοίνωσε ότι "δεν τίθεται θέμα αλλαγής της 
συναλλαγματικής πολιτικής που ακολουθείται".

Η αύξηση της τιμής -κυρίως- του δολαρίου κάθε άλλο παρά εξέπληξε την, έστω και 
αβαθή, χρηματαγορά της Αθήνας. Τα επίπεδα στα οποία κινείται σήμερα το 
αμερικανικό νόμισμα είχαν προβλεφθεί τόσο από την Κεντρική Τράπεζα όσο και από 
εμπορικές τράπεζες, από το τέλος του προηγούμενου χρόνου!

Η κατά περίπου 10 δρχ. αύξηση -τιμές fixing- του δολαρίου σε διάστημα περίπου 10 
ημερών δεν μπορεί, ως ποσοτικό μέγεθος, να υπολογισθεί τι επιπτώσεις καταλείπει 
στην ελληνική οικονομία, δεδομένου ότι οι εισαγωγές είναι σε ύφεση και η 
τουριστική κίνηση στο ζενίθ, αλλά κατά το μεγαλύτερο ποσοστό της, 
προσυμφωνημένη.

Πάντως, η άνοδος της τιμής του δολαρίου δεν έχει προκαλέσει την ανησυχία όσων 
αντί του δραχμικού δανεισμού έχουν προτιμήσει το δανεισμό τους σε συνάλλαγμα. 
Και αυτό για δύο λόγους: Πρώτον μόνο το 8,6% του δανεισμού σε συνάλλαγμα είναι 
σε δολάρια και δεύτερον κατά πλειονότητα οι δανεισθέντες σε συνάλλαγμα έχουν 
και εισροές σε συνάλλαγμα.

