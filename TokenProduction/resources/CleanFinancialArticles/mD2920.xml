
Μικρή κάμψη τιμών στο ΧΑΑ


ΜΕ ΑΠΩΛΕΙΕΣ της τάξης του 0,43% ή 6,45 μονάδων έκλεισε χθες στις 1.480,63 
μονάδες, ο Γενικός Δείκτης Τιμών του ΧΑΑ. Και τούτο, ενώ η ενδοσυνεδριακή του 
διακύμανση ήταν μεταξύ 1.472,21 και 1.493,89 μονάδων. Ο δείκτης FTSE/ASE-20, 
ο οποίος απαρτίζεται από μετοχές τραπεζών και εταιριών υψηλής κεφαλαιοποίησης 
σημείωσε ουσιαστικότερη κάμψη της κάμψης του 0,81%, κλείνοντας στις 834,61 
μονάδες.

Η αξία συναλλαγών διαμορφώθηκε σε 15,76 δισ. δρχ. επί 4,82 εκατ. τεμαχίων 
μετοχών που άλλαξαν χέρια. Συνολικά, εκ των 233 μετοχών που κινήθηκαν οι 112 
έκλεισαν με κέρδη και οι 95 με απώλειες, ενώ 26 δεν παρουσίασαν μεταβολή τιμής. 
Εκ των κλαδικών δεικτών τη σημαντικότερη κάμψη παρουσίασε εκείνος των 
εταιριών χρηματοδοτικής μίσθωσης, ενώ ουσιαστική άνοδο σημείωσε ο δείκτης της 
Παράλληλης Αγοράς. 

Το επενδυτικό κοινό επέδειξε ιδιαίτερη προτίμηση για μια ακόμη συνεδρίαση προς 
τις μετοχές εταιριών του κλάδου πληροφορικής, γεγονός που οδήγησε τη Sysware, 
την Ιντρασόφτ, κοινή και προνομιούχο, τη Singular και την Altec στον κατάλογο των 
μετοχών με την υψηλότερη άνοδο. Στον ίδιο κατάλογο και η ΑΛΚΑΡ για λόγους που 
ορισμένοι δυσχερώς εντοπίζουν η ΕΤΜΑ, η Sato, η Metrolife, η Ριντένκο και η 
προνομιούχος Ελφίκο. Αντίθετα, τις σημαντικότερες απώλειες σημείωσε η μετοχή 
της τεχνικής εταιρίας Κωνσταντινίδης, την οποία ακολούθησε κατά πόδας η μετοχή 
της Ζάμπα, της Μουριάδης, της Αθηναία και της Παπουτσάνης. 

Εντονες διακυμάνσεις τιμής και δυνατότητες άσκησης κερδοσκοπικών παιγνίων 
προσέφερε χθες για ακόμη μία συνεδρίαση η προνομιούχος Sato, η Αθηναία, η 
προνομιούχος Κλωνατέξ και η κοινή Λεβεντέρης. Υψηλή συναλλακτική συνεδρίαση 
παρουσίασε η κοινή Ιντρασόφτ, η μετοχή της Eλληνικής Eταιρίας Eμφιαλώσεως, η 
Μυτιληναίος και η μετοχή της Τράπεζας Πίστεως.

