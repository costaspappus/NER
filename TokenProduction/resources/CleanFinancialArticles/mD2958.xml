
ΘΕΡΙΝΗ... ΑΠΝΟΙΑ


Στην περιοχή των 1.550 μονάδων συνέχισε χθες να κινείται ο Γενικός Δείκτης του 
ΧΑΑ, καθώς η αγορά φαίνεται να κινείται, προς το παρόν, χωρίς σαφή κατεύθυνση. 
Οι συναλλαγές μόλις ξεπέρασαν τα 12 δισ. δρχ., καθώς το επενδυτικό κοινό φαίνεται 
να αναμένει πλέον τη γνωστοποίηση εξαμηνιαίων αποτελεσμάτων από τη πλευρά 
των εισηγμένων επιχειρήσεων. 

Από τις 226 μετοχές που κινήθηκαν, ανοδικά έκλεισαν 77, 131 κατέγραψαν πτώση, 
ενώ 18 παρέμειναν χωρίς μεταβολή τιμής. Ο γενικός δείκτης έκλεισε στις 1.548,18 
μονάδες, παρουσιάζοντας απειροελάχιστη άνοδο σε ποσοστό 0,03%. Ανοδο σε 
ποσοστό 0,42% και 0,04% κατέγραψαν αντίστοιχα οι δείκτες της βιομηχανίας και 
των τραπεζών, ενώ πτώση σε ποσοστό 0,8% παρουσίασε ο δείκτης των κατασκευών. 

Σημειώνεται ότι χθες δημοσιοποιήθηκε μέσω Reuters η μηνιαία έκθεση του διεθνούς 
χρηματοοικονομικού οίκου Salomon Brothers, οι αναλυτές του οποίου έλαβαν 
ουδέτερη θέση ως προς τη βραχυπρόθεσμη πορεία της Σοφοκλέους. Κατά την 
εκτίμησή τους οι διορθωτικές κινήσεις θα συνεχιστούν και τους προσεχείς μήνες. 
Ωστόσο, θεωρούν θετικές τις μακροπρόθεσμες προοπτικές της αγοράς, ενώ 
επισημαίνουν και την έντονη ενίσχυση που αναμένεται στην προσεχή τριετία σε ό,τι 
αφορά τη ροή διεθνών κεφαλαίων προς αναδυόμενες αγορές, όπως η Σοφοκλέους. 

Στα όρια της ανώτατης επιτρεπτής ημερήσιας ανόδου κινήθηκε για δεύτερη συνεχή 
συνεδρίαση η Τράπεζα Κεντρικής Ελλάδος, ενώ έντονη αύξηση τιμής παρουσίασαν 
επίσης η Πληροφορική Εργασίας, η Βιοχάλκο και η Μουριάδης. 

Χθες διακινήθηκαν χειροκίνητα πακέτα επί των τίτλων της Βιοχάλκο, της Alpha 
Finance και της Alpha Leasing. Τέλος με άνοδο 7,03% έκλεισε την "παρθενική" 
ημέρα διαπραγμάτευσής της η κατασκευαστική ΕΤΑΝΕ ΑΤΕ. 

Σημειώνεται ότι η συνεδρίαση διακόπηκε για 40 περίπου λεπτά, εξαιτίας 
προβλήματος από τροποποίηση στο λογισμικό του Αυτόματου Συστήματος 
Ηλεκτρονικών Συναλλαγών.

