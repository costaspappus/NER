ΜΕΤΑ ΤΗΝ ΑΠΟΡΡΙΨΗ ΤΩΝ ΠΡΟΤΑΣΕΩΝ ΤΗΣ ΚΥΒΕΡΝΗΣΗΣ 


Ρήξη αποφασίζουν οι αγρότες

Ρεπορτάζ: Μ. Παπανίδης 

ΣΕ ΣΥΓΚΡΟΥΣΗ με θύμα την οικονομία και τις παραγωγικές τάξεις τής χώρας 
οδηγούνται πλέον κυβέρνηση και Θεσσαλοί αγρότες, καθώς οι δύο πλευρές δεν 
βρήκαν κοινό πεδίο συνεννόησης. Τα μέλη της Πανθεσσαλικής Συντονιστικής 
Επιτροπής απέρριψαν τις κυβερνητικές τοποθετήσεις και προτάσεις και σήμερα στις 
10 το πρωί προτείνουν στις τοπικές συνελεύσεις των μπλόκων να συνεχιστεί η 
κινητοποίηση με αποκλεισμούς δρόμων έως ότου ικανοποιηθούν τα αιτήματά τους. 

Η κυβέρνηση, από την άλλη πλευρά, εξετάζει το ενδεχόμενο, να δώσει φθηνότερο 
πετρέλαιο σε επιχειρηματίες και ορισμένους αγρότες. Οι επιχειρήσεις που έχουν 
προεπιλεγεί είναι τα θερμοκήπια, τα ξηραντήρια και οι ανεμομείκτες, με στόχο την 
αύξηση της ανταγωνιστικότητας των προϊόντων τους στη διεθνή αγορά. Το φθηνό 
πετρέλαιο δεν αποκλείεται να δοθεί και σε άλλες επιχειρήσεις του αγροτικού τομέα 
εάν εκτιμηθεί ότι αυτό θα βελτιώσει τη θέση τους στην αγορά. 

Οι εξαγγελίες αυτές δεν ικανοποίησαν τους εκπροσώπους των υπό κινητοποίηση 
αγροτών. Από την πλευρά της η Νέα Δημοκρατία, με ανακοίνωσή της, κατήγγειλε 
την κυβέρνηση ότι επιλέγει τη σύγκρουση στον αγροτικό τομέα, ενώ η ΣΥΔΑΣΕ, 
που επίσης πρόσκειται στη Ν.Δ., προβλέπει παρατεταμένους αποκλεισμούς δρόμων 
το επόμενο διάστημα.

