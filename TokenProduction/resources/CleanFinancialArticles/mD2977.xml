
ΑΝΟΔΟΣ ΛΟΓΩ ΚΑΤΑΣΚΕΥΑΣΤΙΚΩΝ


Τον τίτλο των πλέον "τζογαδόρικων χαρτιών" της Σοφοκλέους διεκδίκησαν χθες, εκ 
νέου και με επιτυχία, οι τίτλοι των κατασκευαστικών εταιριών. Σχεδόν το σύνολο 
του κλάδου τερμάτισε τη συνεδρίαση στο ανώτερο πλαφόν, μετά από "πληροφορίες" 
περί βελτίωσης των πιθανοτήτων ανάληψης της Ολυμπιάδος του 2004 από τη χώρα 
μας. Η σχετική πληροφορία, σύμφωνα με τα διαρρεύσαντα, έχει προέλευση το 
Λονδίνο όπου τα εκεί γραφεία στοιχημάτων φέρονται να έχουν βελτιώσει τη σχέση 
των πιθανοτήτων της αθηναϊκής υποψηφιότητος από 4:1 σε 3:1, τοποθετώντας όμως 
στην ίδια βαθμίδα και την υποψηφιότητα της Ρώμης. 

Σε μια κάπως σοβαρότερη νότα, χρηματιστηριακοί αναλυτές απέδιδαν χθες την 
κατακόρυφη άνοδο τιμών των μετοχών των περισσοτέρων κατασκευαστικών 
εταιριών σε "ανοδική διόρθωση τιμής", δεδομένου ότι οι τίτλοι αυτοί δεν είχαν 
ακολουθήσει την πορεία του Γενικού Δείκτη τιμών, από την αρχή του έτους. 
Συγκεκριμένα, με limit-up έκλεισαν οι τίτλοι της Προοδευτικής, της ΔΙΕΚΑΤ, της 
Τεχνοδομής, του Ακτορα, της ΑΤΤΙΚΑΤ, της ΕΚΤΕΡ, της ΑΕΓΕΚ, της Τεχνικής 
Ολυμπιακής, του Γνώμονα και της ΑΛΤΕ. 

Για ακόμη μία συνεδρίαση, χθες, έκλεισε στο ανώτατο όριο και η μετοχή της 
Ελλημικής Υφαντουργίας, όπως και της Βιοσώλ, μολονότι διαπραγματεύεται κάτω 
από την ονομαστική της αξία. Η αξία των συναλλαγών πάντως ήταν μάλλον 
περιορισμένη, καθώς δεν υπερέβη τα 11,84 δισ. δρχ. επί 4,35 εκ. τεμαχίων μετοχικών 
τίτλων που άλλαξαν χέρια. Εκ των 227 μετοχών που κινήθηκαν οι 140 έκλεισαν με 
κέρδη και οι 67 με ζημίες, ενώ 20 δεν παρουσίασαν μετατροπή τιμής. 

Μεταξύ των "χαμένων" της ημέρας, η μετοχή της Γενικών Αποθηκών, της Yalco, της 
Τραπέζης Αττικής, της Κωνσταντινίδης, της Επενδύσεις Αναπτύξεως και η 
προνομιούχος της Μπουτάρης. Πακέτα έκαναν μεταξύ άλλων, η Ασπίς Πρόνοια και 
η Παπαστράτος προν. Εντονη συναλλακτική δραστηριότητα, τέλος, είχε η μετοχή της 
Τρ. Αττικής, της Παπαστράτος, του ΟΤΕ και της Ασπίς Πρόνοια.

