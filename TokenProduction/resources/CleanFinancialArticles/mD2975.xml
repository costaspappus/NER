
ΣΧΕΤΙΚΗ ΠΤΩΣΗ ΤΙΜΩΝ ΣΤΟ ΧΑΑ


Στο εύρος των 1.584,20-1.596,84 μονάδων κινήθηκε χθες ο Γενικός Δείκτης Τιμών, 
που έκλεισε στις 1.588,85 μονάδες καταγράφοντας απώλειες της τάξης του 0,29% ή 
4,60 μονάδων. Η αξία συναλλαγών διαμορφώθηκε στα 7,48 δισ. δρχ. επί 2,43 εκ. 
τεμαχίων μετοχών που άλλαξαν χέρια, και χαρακτηρίζεται ως μάλλον περιορισμένη. 

Συνολικά εκ των 224 μετοχών που κινήθηκαν, οι 85 έκλεισαν με κέρδη και οι 105 με 
ζημίες ενώ 34 δεν παρουσίασαν μεταβολή τιμής. Επί των κλαδικών δεικτών τη 
σημαντικότερη μείωση παρουσίασε εκείνος των κατασκευαστικών εταιριών, ενώ 
ακολούθησε των εταιριών επενδύσεων. 

Εγκυρες χρηματιστηριακές πηγές απέδιδαν την αδυναμία της αγοράς, να διατηρηθεί 
σε επίπεδα ανώτερα των 1.600 μονάδων, στην απουσία ουσιαστικών 
μακροοικονομικών ή επιχειρηματικών εξελίξεων. Οπως πρόσθεταν, το επενδυτικό 
ενδιαφέρον εντοπίστηκε χθες σε επίλεκτους βιομηχανικούς τίτλους, οι οποίοι 
απεκόμισαν σημαντικά κέρδη. 

Στο ανώτερο πλαφόν έκλεισε χθες η τιμή της Τραπέζης Αττικής, ενώ ακολούθησε 
της Γενικού Εμπορίου και Βιομηχανίας, κοινή και προνομιούχος, η κοινή Κλωνατέξ, 
η Ελληνική Υφαντουργία για μία ακόμη συνεδρίαση, και η ΕΣΚΙΜΟ κοινή και 
προνομιούχος. 

Αντίθετα τις σημαντικότερες ζημίες κατέγραψε η μετοχή της Γενικών Αποθηκών 
Ελλάδος, η προνομιούχος Μπουτάρης, η Φιντεξπόρτ, η κοινή ΑΕΓΕΚ, η ΓΕΚΑΤ και 
η Λάνακαμ. Την υψηλότερη αξία συναλλαγών παρουσίασαν η προνομιούχος 
Παπαστράτος, η μετοχή του ΟΤΕ, της Τραπέζης Αττικής, της Ιντρακόμ και της 
Εθνικής Τραπέζης.

