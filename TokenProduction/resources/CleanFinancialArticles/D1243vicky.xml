Τολμηρές κινήσεις αναμένει η αγορά


Ρεπορτάζ: Γ. Κράλογλου 

ΟΜΗΡΟΙ της θετικής στάσης τους απέναντι στα αποτελέσματα της οικονομικής 
πολιτικής και της συναίνεσής τους για το κυβερνητικό πρόγραμμα στην οικονομία 
αισθάνονται τώρα κορυφαίοι εκπρόσωποι των παραγωγικών τάξεων και κυρίως της 
βιομηχανίας, καθώς διαπιστώνουν ότι η κυβέρνηση παραμένει μόνο φραστικά 
αμετακίνητη στις προθέσεις της για πραγματικές αναδιαρθρώσεις στην οικονομία. 

Οι εκπρόσωποι του ιδιωτικού τομέα της οικονομίας δεν βλέπουν να διασκεδάζονται 
οι ανησυχίες τους αυτές ούτε από την προχθεσινή δήλωση του πρωθυπουργού Κ. 
Σημίτη ότι θα ανταποκριθεί στις απαιτήσεις της οικονομίας και στα μηνύματα των 
καιρών, ούτε και από τη χθεσινή επιβεβαίωση των προθέσεων της κυβέρνησης από 
την υπουργό Ανάπτυξης Βάσω Παπανδρέου, η οποία δήλωσε ότι πρέπει "να 
προχωρήσουμε στην εξυγίανση των ΔΕΚΟ, γιατί απορροφούν εκατοντάδες δισ. δρχ. 
από το κοινωνικό σύνολο και χρειάζεται να εξυγιανθούν οπωσδήποτε μέσα από τις 
διαδικασίες του διαλόγου και με χειρισμούς κατάλληλους. 

Θεωρούν, αντίθετα, ότι τόσο ο πρωθυπουργός όσο και οι οικονομικοί υπουργοί, μαζί 
με το ΠΑΣΟΚ, θα πρέπει να δείξουν ένα διαφορετικό πρόσωπο, το οποίο θα ξεπερνά 
το στάδιο των προθέσεων και θα πείθει ότι η κυβέρνηση είναι έτοιμη για 
συγκεκριμένες τολμηρές και ριζοσπαστικές κινήσεις, που θα απομακρύνουν το φόβο, 
ότι τα σημερινά φαινόμενα αλλεπάλληλων φορολογικών παρεμβάσεων θα 
συνεχίσουν να αποτελούν λύσεις.

