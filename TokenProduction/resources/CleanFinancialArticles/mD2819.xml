Αλλαγή στη Βρετανία


Η ΘΡΙΑΜΒΕΥΤΙΚΗ είσοδος του νικητή των προχθεσινών βρετανικών εκλογών 
στην πρωθυπουργική κατοικία ήταν κάτι περισσότερο από μια αλλαγή κυβέρνησης. 
Στην ατμόσφαιρα αιωρείτο η αίσθηση ότι μια νέα γενιά εγκαινίαζε μια νέα εποχή. 

Ο ΒΡΕΤΑΝΙΚΟΣ λαός έδειξε με τη σαρωτική νίκη που έδωσε στο Εργατικό Κόμμα 
και τον νεαρό ηγέτη του, τον νεαρότερο πρωθυπουργό της Αγγλίας στον 20ό αιώνα, 
ότι δεν είχε απλώς κουραστεί από τη 18ετή διακυβέρνηση των Συντηρητικών, αλλά 
επιθυμούσε μια δραστική αλλαγή. Και αυτή η αίσθηση δεν περιορίζεται μόνο στη 
Βρετανία, είναι διάχυτη σε ολόκληρη την Ευρώπη. 

Η ΣΤΡΟΦΗ του Εργατικού Κόμματος προς την ευρωπαϊκή σοσιαλδημοκρατία θα 
έχει φυσικά συνέπειες στην εξωτερική και την εσωτερική πολιτική της νέας 
κυβέρνησης. Στο εσωτερικό, αναμένεται ότι θα αναμορφώσει τους θεσμούς 
περιορίζοντας τα προνόμια της μοναρχίας και καθιστώντας δημοκρατικό σώμα τη 
Βουλή των Λόρδων, ενώ θα προχωρήσει σε ένα περισσότερο αυτόνομο καθεστώς 
για τη Σκωτία. Απομένει, βέβαια, να διακριβωθεί η πολιτική του ως προς τη 
φορολογία και τα κοινωνικά θέματα. Ο επιχειρηματικός κόσμος, πάντως, πιστεύει ότι 
θα δημιουργηθούν οι κατάλληλοι όροι για μια σύντομη υποχώρηση της στερλίνας 
που θα τονώσει την οικονομική δραστηριότητα. 

ΑΝ ΚΑΙ είναι δύσκολο να μεταβάλει ριζικά τη στάση των προκατόχων του απέναντι 
στην Ευρώπη, πιστεύεται ότι το κόμμα του Μπλερ θα θέσει σιγά σιγά τέρμα στη 
μοναχική πορεία της Βρετανίας στα ευρωπαϊκά πράγματα, η οποία συνεχίζεται από 
τότε που έγινε μέλος της Ε.Ε., πριν από 24 χρόνια. Γενικότερα, στην εξωτερική 
πολιτική αναμένεται ότι η νέα κυβέρνηση θα έχει ενεργότερο ρόλο, που θα είναι 
διακριτός και στα θέματα που ενδιαφέρουν άμεσα στην Ελλάδα. 

ΤΟ ΕΡΓΑΤΙΚΟ Κόμμα έχει ρητά δεσμευτεί να μην εναντιωθεί στην έναρξη των 
διαπραγματεύσεων για την ένταξη της Κύπρου στην Ε.Ε., έστω και χωρίς την 
επίλυση τού κυπριακού προβλήματος, ενώ διπλωματικοί κύκλοι πιστεύουν ότι η 
Βρετανία, υπό την ηγεσία των Εργατικών, θα διαδραματίσει ενεργότερο ρόλο στην 
ευρύτερη περιοχή μας. 	


