ΜΕ ΑΙΧΜΗ ΤΗ ΣΗΜΕΡΙΝΗ ΔΙΑΘΕΣΗ ΕΝΤΟΚΩΝ ΓΡΑΜΜΑΤΙΩΝ ΤΟΥ 
ΔΗΜΟΣΙΟΥ 


Κρίνεται το μέλλον των επιτοκίων

Ρεπορτάζ: Δ. Σπυρόπουλος 

ΣΤΟ ΕΠΙΚΕΝΤΡΟ τα χρηματοοικονομικά, με αιχμή του δόρατος την 
προγραμματισμένη για σήμερα διάθεση εντόκων γραμματίων του Δημοσίου και την 
επανεμφάνιση αυξητικών τάσεων στα τραπεζικά επιτόκια. Το Δημόσιο δοκιμάζει, για 
μία ακόμη φορά, το "feeling" της χρηματαγοράς αναφορικά με την αποκλιμάκωση ή 
μη των επιτοκίων, εκδίδοντας έντοκα γραμμάτια διάρκειας ενός έτους, συνολικού 
ποσού 250 δισ. δρχ. Το ύψος του επιτοκίου (που για πρώτη φορά είναι 
φορολογημένο με 10%) θα προσδιοριστεί ανάλογα με τις θέσεις και τη ρευστότητα 
των τραπεζών. Η τελευταία έκδοση εντόκων γραμματίων ετήσιας διάρκειας είχε 
διαμορφώσει επιτόκιο 11,38% (29.12.97), ενώ άλλες εκδόσεις, προ εβδομάδος, είχαν 
δώσει επιτόκιο 13,90% για τα τρίμηνα και 13,70% για τα εξάμηνα. 

Η σημερινή δημοπρασία γίνεται μετά τη χθεσινή "ήρεμη" συνεδρίαση της 
χρηματαγοράς στην Αθήνα, όπου η υπάρχουσα ρευστότητα επέτρεψε, παράλληλα με 
άλλες κινήσεις, την υποχώρηση των επιτοκίων στη διατραπεζική κατά μία περίπου 
μονάδα. Σε άλλο μήκος κύματος από τη χθεσινή "ανάπαυλα", η Eurobank προχωρεί, 
από αύριο, σε αύξηση των επιτοκίων χορηγήσεων για κεφάλαια κίνησης κατά μία 
μονάδα (λεπτομέρειες στην τελευταία σελίδα) και των επιτοκίων καταθέσεων μέχρι 
και 0,75% για ποσά άνω των 5 εκατ. δρχ. 

Οι εμπορικές τράπεζες δημόσιου και ιδιωτικού τομέα τελούν τις τελευταίες ημέρες 
εν αναμονή για το τι θα πρέπει να πράξουν ως προς τα επιτόκια και, κατά βάση, 
αναμένουν την Εθνική για να σταθμίσουν τη θέση τους. Αντιλαμβανόμενη η Εθνική 
τον πρωταγωνιστικό της ρόλο, προσεγγίζει το θέμα με πολλή προσοχή, τη στιγμή 
μάλιστα που, όπως είπε στέλεχός της, η κατάσταση είναι ρευστή. Θεωρείται βέβαιο 
ότι ο διοικητής της Εθνικής Θ. Καρατζάς θα συζητήσει το θέμα -σε γενική μορφή- 
κατά τη σημερινή του συνάντηση με τον υπουργό Εθνικής Οικονομίας και 
Οικονομικών Γ. Παπαντωνίου. Φυσικά, θα διατυπωθούν και οι θέσεις της Ενωσης 
Ελληνικών Τραπεζών (της οποίας ο κ. Καρατζάς είναι πρόεδρος) αναφορικά με την 
προετοιμαζόμενη από το υπουργείο Εθνικής Οικονομίας νομοθετική ρύθμιση 
σχετικά με το χρόνο εκτοκισμού από τις τράπεζες των διαφόρων δανείων. 

Μεταξύ υπουργείου Εθνικής Οικονομίας και Ενωσης Ελληνικών Τραπεζών υπάρχει, 
κατ' αρχάς, συμφωνία για 6μηνο ανατοκισμό των δανείων, πλην εκείνων που 
καλύπτουν κεφάλαια κίνησης, για τα οποία ο εκτοκισμός θα είναι τρίμηνος, ενώ 
διαφωνία έχει προκύψει ως προς το χρόνο εκτοκισμού των πιστωτικών καρτών. Η 
ρύθμιση, που έως την Παρασκευή θα προωθηθεί στη Βουλή για ψήφιση, θα καλύπτει 
όλες τις δανειακές συμβάσεις για το εφεξής διάστημα, καθώς και όσες είναι εν ισχύει 
και δεν έχει προβλεφθεί τίποτα για όλο το διάστημα από την αρχική υπογραφή τους. 

Τέλος, το υπουργείο Εθνικής Οικονομίας θα ήθελε να πληροφορηθεί τον σχεδιασμό 
της Εθνικής για την πώληση των μετοχών που κατέχει στην Τράπεζα Μακεδονίας - 
Θράκης, για να υπάρχει κοινή θέση με το Ταχυδρομικό Ταμιευτήριο (που είναι 
μέτοχος της Μακεδονίας - Θράκης κατά 13% περίπου). Για τα γενικότερα θέματα 
πιστωτικής πολιτικής, ο υπουργός Εθνικής Οικονομίας θα έχει, εντός της εβδομάδος, 
συνάντηση και με τον διοικητή της Τραπέζης της Ελλάδος, καθηγητή Λ. Παπαδήμο, 
και την Παρασκευή με τον υφυπουργό Οικονομικών Ν. Χριστοδουλάκη, ο οποίος θα 
έχει στα χέρια του τα "ναι" και τα "όχι" των τραπεζών που θα ενταχθούν στους 
primary dealers.

