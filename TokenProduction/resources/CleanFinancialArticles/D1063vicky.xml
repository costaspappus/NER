ΑΠΟ ΤΗΝ ΑΝΑΚΟΣΤΟΛΟΓΗΣΗ 


Σημαντικές αυξομειώσεις στις τιμές φαρμάκων

Ρεπορτάζ: Β. Τζοβάρας 

ΤΟ ΝΕΟ τιμολογιακό καθεστώς στα φάρμακα είναι πια γεγονός, αφού χθες 
εκδόθηκε η Αγορανομική Διάταξη που ενεργοποιεί από αύριο τα γνωστά μέτρα που 
εξήγγειλε προ μηνών η κυβέρνηση. Σήμερα συνεδριάζει η Επιτροπή Τιμών στο 
υπουργείο Ανάπτυξης για να επικυρώσει τα αποτελέσματα της ανακοστολόγησης, 
από την οποία η κυβέρνηση προσδοκά να εξοικονομήσει δαπάνη της τάξεως των 70 
δισ. δρχ. και πλέον ετησίως. 

Η εξοικονόμηση αυτή θα προέλθει από τον δραστικό περιορισμό των υπέρ τρίτων 
φόρων (ΕΟΦ, ΤΣΑΥ, ΤΕΑΥΦΕ), με τους οποίους επιβαρύνεται σημαντικά η λιανική 
τιμή των φαρμάκων, και από τη μείωση των ποσοστών κέρδους όλων όσοι 
εμπλέκονται στο κύκλωμα παραγωγής, εισαγωγής, εμπορίας και διακίνησης των 
συγκεκριμένων προϊόντων. 

Από τον επανακαθορισμό των τιμών προκύπτουν αυξομειώσεις στις τιμές των 
κυριότερων φαρμάκων. Η μεσοσταθμική μείωση είναι της τάξης του 12% περίπου. 
Ομως, όπως προκύπτει και από την Αγορανομική Διάταξη, οι αυξήσεις σε ορισμένα 
ιδιοσκευάσματα φθάνουν μέχρι και 25%, ενώ οι μειώσεις τιμών σε ακραίες 
περιπτώσεις αγγίζουν το 70%. 

Σύμφωνα με πληροφορίες, επέρχεται άμεση μείωση τιμών σε 300 περίπου φάρμακα, 
εισαγόμενα και εγχωρίως παραγόμενα. Σ' αυτά περιλαμβάνονται οι οροί και τα 
παυσίπονα. Ειδική μεταχείριση θα έχουν τα φθηνά, δοκιμασμένα και ευρέως 
διαδεδομένα φάρμακα, για τα οποία υπάρχει κίνδυνος να υποκατασταθούν από 
ακριβότερα. Ωστόσο, μέσα από τα νέα μέτρα που θεσπίζει η Α.Δ. διαφαίνεται μια 
άνιση (και πάλι) μεταχείριση ανάμεσα στο έτοιμο εισαγόμενο φάρμακο και το 
εγχωρίως παραγόμενο, γεγονός που προεξοφλεί νέες "τριβές" ανάμεσα στην 
κυβέρνηση και τους φαρμακοβιομήχανους που αισθάνονται αδικημένοι. 


