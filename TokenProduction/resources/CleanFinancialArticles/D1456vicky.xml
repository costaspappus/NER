Η ΕΥΡΩΠΑΪΚΗ ΕΠΙΤΡΟΠΗ ΠΑΡΟΥΣΙΑΣΕ ΤΟ ΟΙΚΟΝΟΜΙΚΟ ΠΡΟΓΡΑΜΜΑ 
ΤΟΥ 2000 


Αυστηροί όροι στις χρηματοδοτήσεις

Βρυξέλλες, Κ. Μοσχονάς 

ΣΗΜΑΝΤΙΚΕΣ αλλαγές στο σημερινό μηχανισμό των Διαρθρωτικών Ταμείων και 
στη λειτουργία της Κοινής Αγροτικής Πολιτικής προτείνει η Ευρωπαϊκή Επιτροπή 
στους 15 ενόψει της διεύρυνσης. Η "Agenda 2000" που παρουσίασε χθες επίσημα η 
Επιτροπή στην ολομέλεια του Ευρωπαϊκού Κοινοβουλίου, εκφράζει τις απόψεις που 
κυριαρχούν από καιρό τόσο στις Βρυξέλλες όσο και στα αποκαλούμενα "μεγάλα" 
κράτη μέλη για τη στρατηγική που πρέπει να ακολουθηθεί μετά το 1999 στην Ε.Ε. 
λόγω της διεύρυνσης. Απόψεις που έχουν ως βασικό στόχο την εξοικονόμηση πόρων 
με - κυρίως - τον καθορισμό αυστηρών όρων για τη χορήγηση κοινοτικών 
ενισχύσεων. 

Για τα Διαρθρωτικά Ταμεία προτείνεται, μεταξύ άλλων, να περιοριστούν οι περιοχές 
που επωφελούνται των πόρων, να μειωθούν οι στόχοι και ο αριθμός των κοινοτικών 
πρωτοβουλιών που αντιπροσωπεύουν σήμερα 400 προγράμματα και μέτρα, που 
αποσκοπούν στην άσκηση πίεσης στα κράτη μέλη για μια καλύτερη απορρόφηση 
των πόρων. Τα μέτρα αυτά προβλέπουν ακόμη και την απώλεια των χρημάτων σε 
περίπτωση μη επαρκούς απορρόφησης των κονδυλίων από τις ενδιαφερόμενες 
περιοχές ή κράτη μέλη...

Οσον αφορά τους αγρότες, προτείνεται μείωση των θεσμικών τιμών -η αρχή γίνεται 
με το βόειο κρέας, το γάλα και τα σιτηρά- ο περιορισμός των εισοδηματικών 
ενισχύσεων, ενώ οι στόχοι της Επιτροπής είναι σαφείς: Μείωση του αγροτικού 
πληθυσμού και -κυρίως- επιστροφή στην επανεθνικοποίηση της Κοινής Αγροτικής 
Πολιτικής. Κατά την Επιτροπή οι Ευρωπαίοι αγρότες πρέπει να προσαρμοστούν με 
τους νέους κανόνες ανταγωνισμού και φιλελευθεροποίησης των αγορών της 
Παγκόσμιας Οργάνωσης Εμπορίου.


