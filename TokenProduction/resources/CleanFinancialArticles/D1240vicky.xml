ΧΡΗΜΑΤΙΣΤΗΡΙΟ 


"Ενσταση" για μέλη του Δ.Σ.

ΩΣ ΑΣΥΜΒΙΒΑΣΤΗ χαρακτηρίζει τη συμμετοχή μελών διοικητικών συμβουλίων 
εισηγμένων εταιριών στο δ.σ. του Χρηματιστηρίου Αξιών Αθηνών η Επιτροπή 
Θεσμών και Διαφάνειας της Βουλής και, ως εκ τούτου, προτίθεται να ζητήσει τη 
σύσταση Εξεταστικής Επιτροπής για τη διερεύνηση του όλου ζητήματος. Και τούτο, 
κατόπιν έγγραφης απάντησης του ΥΠΕΘΟ σχετικά με την παρουσία τριών μελών 
του δ.σ. του ΧΑΑ σε αντίστοιχα όργανα εισηγμένων εταιριών. Νομικοί κύκλοι, 
πάντως, προς τους οποίους έθεσε χθες το ζήτημα αυτό η "Εξπρές", έκαναν λόγο για 
δεοντολογικό ή ηθικό αλλά όχι και για νομικό ασυμβίβαστο. 

Ασταθείς οι χρηματαγορές λόγω Κλίντον και Ασίας 

Η ΑΡΧΙΚΗ άνοδος του γιεν, σε σχέση με το δολάριο, μετά την ανακοίνωση της 
επικείμενης παραίτησης του υπουργού Οικονομικών της Ιαπωνίας Χιρόσι 
Μιτσουζούκα, υπήρξε πρόσκαιρη, καθώς στην αγορά οι ενδιαφερόμενοι δεν 
πείστηκαν ότι η αποχώρησή του προοιωνίζεται τολμηρότερα δημοσιονομικά μέτρα, 
τα οποία θα μπορούσαν να δημιουργήσουν θετικότερο περιβάλλον για το γιεν. Οι 
υποψήφιοι για τη διαδοχή του υπουργού ευνοούν, γενικά, την επιθετική 
δημοσιονομική πολιτική με στόχο την ενίσχυση της οικονομικής επέκτασης. Το γιεν, 
αν και έχασε πολλά από τα κέρδη του, ενισχύθηκε τελικά απέναντι και στο μάρκο. 

Στην Ευρώπη, οι μετοχές σημείωσαν άνοδο, καθώς η επιφυλακτικότητα που 
προκαλούν τα προβλήματα του Κλίντον και οι ανησυχίες για τη χρηματοπιστωτική 
κατάσταση στην Ασία παραμερίστηκαν από τις προβλέψεις συγχωνεύσεων και την 
ικανοποιητική πορεία των μετοχών στη Γουώλ Στρητ. 

Στα σταθερά κέρδη των επίλεκτων αξιών μεγάλων εταιριών του, στηρίχθηκε το 
αμερικανικό χρηματιστήριο, για να κλείσει με άνοδο καθώς απουσίαζαν εξάλλου 
νέες δυσμενείς ειδήσεις από τα μέτωπα της ασιατικής κρίσης και του "ροζ 
σκανδάλου". Ο δείκτης Dow Jones ολοκλήρωσε τη συνεδρίαση με κέρδη 102 
μονάδων (+1,32%), στις 7.815 μον.

