ΑΠΟ ΤΟ ΕΠΟΜΕΝΟ ΕΤΟΣ 


Θα "σφίξουν" και άλλο οι κρατικές προμήθειες 

Ρεπορτάζ: Β. Τζοβάρας 

ΣΤΗΝ ΑΝΑΖΗΤΗΣΗ αναγκαίων πιστώσεων για την υλοποίησή του και στη 
διενέργεια δειγματοληπτικών ελέγχων των αποθεμάτων διαφόρων διαγωνισμών για 
να διαπιστωθεί η αναγκαιότητα των προμηθειών που προγραμματίζουν, οφείλεται η 
σημαντική καθυστέρηση με την οποία δόθηκε φέτος στη δημοσιότητα το Ενιαίο 
Πρόγραμμα Κρατικών Προμηθειών. 

Αυτές τις εξηγήσεις έδωσε ο υφυπουργός Ανάπτυξης Μ. Χρυσοχοόδης 
παρουσιάζοντας χθες το Ενιαίο Πρόγραμμα περιόδου 1997 που ανέρχεται (όπως ήδη 
έχει γράψει η "Εξπρές") σε 614 δισ. δρχ., έναντι 849 δισ. δρχ. του ΕΠΠ '96. Από το 
επόμενο έτος οι έλεγχοι θα επεκταθούν σε όλους τους φορείς που προγραμματίζουν 
προμήθειες, που σημαίνει ότι θα περικόπτεται οτιδήποτε το περιττό ή μη αναγκαίο. 

Στο πρόγραμμα που ανακοινώθηκε δεν περιλαμβάνονται οι προμήθειες που θα 
πραγματοποιήσουν οι Οργανισμοί Κοινής Ωφελείας (ΔΕΚΟ), μέσω των 
προγραμματικών συμφωνιών. Οι προμήθειες μέσω των προγραμματικών συμφωνιών 
εκτιμώνται για φέτος σε 300 δισ. δρχ., αλλά οι υλοποιήσιμες δεν υπερβαίνουν τα 70-
100 δισ. δρχ. όπως δήλωσε ο κ. Χρυσοχοόδης. 

Για τις προμήθειες ειδών υψηλής οικονομικής και τεχνολογικής αξίας, που στο 
φετινό πρόγραμμα ανέρχονται περίπου σε 70 δισ. δρχ., θα τηρηθεί η προβλεπόμενη 
διαδικασία παραπομπής τους στη γραμματεία του Υπουργικού Συμβουλίου, για την 
υλοποίησή τους από τη Διακομματική Επιτροπή. 

Ως προς τη διαφάνεια στην εκτέλεση του προγράμματος, αυτή -κατά τον υφυπουργό 
Ανάπτυξης- διασφαλίζεται περαιτέρω με την αποστολή στο Ελεγκτικό Συνέδριο των 
προμηθειών αξίας πάνω από 1 δισ. δρχ. για προληπτικό έλεγχο νομιμότητας. 

Στο μεταξύ, ανακοινώθηκε η συγκρότηση δύο επιτροπών εμπειρογνωμόνων, με 
στόχο την επιτάχυνση των ρυθμών εκτέλεσης των προμηθειών ευθύνης του 
υπουργείου Ανάπτυξης προκειμένου να "κερδηθεί χρόνος". 

Η μια θα επωμισθεί μέρος του έργου ήδη υφισταμένων επιτροπών και η άλλη θα 
ασχολείται αποκλειστικά με τον έλεγχο και τη θεώρηση των τεχνικών προδιαγραφών 
που υποβάλλουν οι φορείς. 

Τέλος, το υπουργείο μελετά τη δημιουργία α Μητρώου Προμηθευτών, το οποίο θα 
συμβάλει στην εξυπηρέτηση τόσο των φορέων όσο και των προμηθευτών.

