
ΔΙΟΡΘΩΣΗ ΜΕ ΤΖΙΡΟ 20 ΔΙΣ.


Διορθωτικές τάσεις επικράτησαν και χθες στο Χρηματιστήριο Αξιών και οι αναλυτές 
εκτιμούν ότι οι τιμές θα επιδείξουν σταθεροποίηση στο άμεσο μέλλον, μετά την 
εκτίναξη που ακολούθησε την απόφαση ανάληψης της Ολυμπιάδας του 2004 από την 
Αθήνα. Χρηματιστηριακοί κύκλοι ανέφεραν ότι υπήρξαν νέες σημαντικές εισροές 
στη Σοφοκλέους, εισροές που εφόσον αφομοιωθούν από την αγορά θα 
δημιουργήσουν την βάση για περαιτέρω κέρδη. 

Ο γενικός δείκτης τιμών ολοκλήρωσε τη χθεσινή συνεδρίαση με απώλειες 1,73% 
στις 1.641,04 μονάδες, ενώ ο όγκος των συναλλαγών διαμορφώθηκε στα 20.203 δισ. 
δρχ. Απώλειες της τάξης του 2,17% παρουσίασε ο τραπεζικός κλάδος και 2,58% ο 
κατασκευαστικός, ενώ με πτώση 0,56% ολοκλήρωσε ο ασφαλιστικός, 1,49% ο 
επενδυτικός, 1,68% των εταιριών leasing, 1,73% ο βιομηχανικός, 0,58% των 
διαφόρων μετοχών και 2,01% η παράλληλη αγορά. Με άνοδο 0,15% έκλεισαν οι 
εταιρίες συμμετοχών. Συνολικά διακινήθηκαν 241 τίτλοι, εκ των οποίων 184 
έκλεισαν με πτώση, 42 με άνοδο και 15 αμετάβλητοι. 

Σημαντικά κέρδη απεκόμισαν η Σιγάλας (κο), η Τράπεζα Αθηνών (πο), η Παυλίδης 
(πο), η Παρνασσός (κο), η Sysware (κο) και η Χάλυψ (κα). Απώλειες κατέγραψαν η 
Μπήτρος (κο), η Παίρης (κο), η Ευρωπαϊκή Πίστη (πο), η Δημητριάδης (κο), η Sato 
(π), η Ιντερτυπ (κο), η Ασπίς Επενδυτική (κα) και η Πετζετάκις (πα). 
Πραγματοποιήθηκε πακέτο 10 χιλιάδων τίτλων στα τσιμέντα ΤΙΤΑΝ στις 15.770 
δραχμές, 50 χιλιάδων στην Τράπεζα Πειραιώς προς 5.075 δρχ., 50 χιλ. στην ΕΛΒΑΛ 
στις 2.900 δρχ. και 187.090 μετοχών στη Μηχανική προς 2.045 δρχ.

