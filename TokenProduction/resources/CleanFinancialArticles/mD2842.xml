Οι προτάσεις του ΣΕΤΕ


ΠΕΡΑΝ αμφιβολίας, οι προτάσεις του ΣΕΤΕ για το παρόν και το μέλλον του 
ελληνικού τουρισμού που δημοσιεύθηκαν χθες δημιούργησαν ιδιαίτερη αίσθηση, 
εντός και εκτός του τουριστικού κόσμου, και άνοιξαν μια νέα οδό προβληματισμού 
που ξεφεύγει από τη χρήσιμη, μεν, αλλά κουραστική ενασχόληση με τα ζητήματα της 
τουριστικής καθημερινότητας.

ΟΙ ΕΠΑΝΑΣΤΑΤΙΚΕΣ προτάσεις και τα πρωτοποριακά μέτρα που κατέθεσε ο ΣΕΤΕ 
θίγουν μια εξαιρετικά κρίσιμη διάσταση του ελληνικού τουρισμού, η οποία στον 
ορυμαγδό της κάθε τουριστικής περιόδου και εν μέσω της προσπάθειας 
αντιμετώπισης των χρόνιων, χιλιοσυζητημένων προβλημάτων τείνει να ξεχασθεί: Η 
"βελτίωση" και ο "εκσυγχρονισμός" εξαντλούνται, πρωτίστως, σε επιδιορθώσεις και 
την αναπαλαίωση ενός τουριστικού μοντέλου, το οποίο όμως, με τις περισσότερες 
εκφάνσεις και εκφράσεις του, και με τη φιλοσοφία που το διέπει, είναι αδύνατον να 
αντεπεξέλθει στις ιδιαίτερα ανταγωνιστικές και απαιτητικές συνθήκες που 
διαμορφώνονται στη διεθνή αγορά.

Η ΒΑΘΥΤΕΡΗ ουσία του μηνύματος που επιχειρεί να περάσει ο ΣΕΤΕ είναι ότι τη 
στιγμή που εμείς αναλώνουμε το μεγαλύτερο μέρος των προσπαθειών μας στο να 
επιδιορθώσουμε ένα ξεπερασμένο μοντέλο, οι ανταγωνιστές μας σχεδιάζουν, και ήδη 
κτίζουν, το νέο τους μοντέλο.

ΣΑΦΩΣ και πρέπει να βελτιώσουμε τα αεροδρόμια και τα λιμάνια μας, να 
προσδώσουμε ποιότητα στις υπηρεσίες μας. Αλλά διαφαίνεται πια ο κίνδυνος να 
φθάσουμε στο σημείο να υστερεί το ξενοδοχειακό δυναμικό μας, σε φιλοσοφία και 
ποιότητα, εκ μέρους της κρατικής υποδομής, και κατά προέκταση να υπολείπεται 
ποιότητας και... ημερήσιας δαπάνης, έναντι των ανταγωνιστών μας, και ο τουρίστας 
που θα προσελκύσουμε!

ΟΙ ΠΡΟΤΑΣΕΙΣ του ΣΕΤΕ πρέπει να εξετασθούν και να εκτιμηθούν υπό ένα πρίσμα 
διαφορετικό από το σύνηθες. Και αυτό που αναμένει ο τουριστικός κόσμος από τους 
παράγοντές του αλλά και από την πολιτική ηγεσία, είναι να αποτελέσουν οι 
προτάσεις αυτές πηγή προβληματισμού και δημιουργικής συζήτησης, ένα κάλεσμα 
για τη διατύπωση θέσεων και απόψεων από εκπροσώπους όλου του φάσματος της 
τουριστικής βιομηχανίας, τις οποίες η "Εξπρές" προθύμως θα φιλοξενήσει.

