Φτάσαμε στο σκληρό πυρήνα


ΕΠΕΙΤΑ από 7 μήνες συνεχούς υποχώρησης, τον Ιούνιο ο πληθωρισμός κινήθηκε 
ανοδικά. Σύμφωνα με τα στοιχεία της Εθνικής Στατιστικής Υπηρεσίας, τον Ιούνιο ο 
τιμάριθμος έτρεχε με ρυθμό 5,5% έναντι ρυθμού 5,4% τον Μάιο. 

Η ΕΞΕΛΙΞΗ αυτή πρέπει να αντιμετωπισθεί από την αγορά με ψυχραιμία, όπως 
άλλωστε το ίδιο πρέπει να συμβαίνει με όλες, ανεξαιρέτως, τις οικονομικές εξελίξεις. 
Σε καμιά περίπτωση δεν πρέπει να αντιστραφεί το θετικό ψυχολογικό κλίμα, όσον 
αφορά την πορεία του πληθωρισμού, το οποίο έχει εμπεδωθεί εδώ και αρκετούς 
μήνες στην οικονομία. Ενδεχόμενη αντιστροφή του θετικού αυτού κλίματος και 
δημιουργία μιας "πληθωριστικής ψυχολογίας" θα ήταν καταστρεπτική στην παρούσα 
φάση, όπου απαιτείται ένταση της προσπάθειας προκειμένου να επιτευχθεί το 
κριτήριο Σύγκλισης για τον πληθωρισμό. 

Η ΑΓΟΡΑ πρέπει να επιδείξει ωριμότητα. Το ίδιο, όμως, ισχύει και για την 
κυβέρνηση η οποία θα πρέπει να προχωρήσει σε όλες τις αναγκαίες κινήσεις 
προκειμένου να διαφυλάξει τη συνολική θετική πορεία του πληθωρισμού. 

ΙΣΩΣ, όμως, το πιο σημαντικό στοιχείο για την περαιτέρω υποχώρηση του 
πληθωρισμού είναι αυτό που περιγράφει στην έκθεσή του ο καθ. Ιωάν. Σπράος. Και 
το στοιχείο αυτό δεν είναι άλλο από την καθολική συναίνεση, προκειμένου να 
περιορισθεί ο πληθωρισμός. 

ΤΟ ΔΕΔΟΜΕΝΟ είναι ότι το θέμα του πληθωρισμού δεν αφορά μόνον την 
κυβέρνηση ή την αντιπολίτευση. Αφορά όλους μας. Και όλοι πρέπει να συμβάλουμε 
στην περαιτέρω κάμψη του, αποφεύγοντας ενέργειες ή κινήσεις που οδηγούν σε 
άνοδο των τιμών, και παρέχουν κέρδη σε ορισμένους, εις βάρος όλων μας. 

ΔΙΑΦΟΡΕΤΙΚΑ ακόμα και τα πλέον αποτελεσματικά - θεωρητικά - μέτρα δεν θα 
είναι αρκετά για την αποτελεσματική αντιμετώπιση των πληθωριστικών αντιστάσεων 
χωρίς μάλιστα παρενέργειες ή οδύνες!

