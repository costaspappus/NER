ΓΙΑΝ. ΠΑΠΑΝΤΩΝΙΟΥ 


100 δισ. επιπλέον για μικρομεσαίες

Η ΑΥΞΗΣΗ του μεγέθους αλλά και της εξωστρέφειας των επιχειρήσεων μέσω 
συνενώσεων και συνεργασιών, καθώς και η βελτίωση της ποιότητας των προϊόντων 
είναι τα κύρια στοιχεία για την επιβίωση των μικρομεσαίων επιχειρήσεων στο νέο 
διεθνές ανταγωνιστικό περιβάλλον, όπως τα περιέγραψε ο πρωθυπουργός Κ. 
Σημίτης, μιλώντας στην Πανελλήνια Σύσκεψη Επαγγελματοβιοτεχνών και Εμπόρων 
που πραγματοποίησε το ΠΑΣΟΚ την Κυριακή στο ξενοδοχείο "Τιτάνια". 

Παράλληλα, ο υπουργός Εθνικής Οικονομίας Γ. Παπαντωνίου δήλωσε ότι στο 
πλαίσιο της αναθεώρησης του ΚΠΣ θα εξασφαλισθούν επιπλέον κονδύλια 100 δισ. 
δρχ. για την ενίσχυση των μικρομεσαίων επιχειρήσεων, ενώ η υπουργός Ανάπτυξης 
Β. Παπανδρέου ανακοίνωσε τη δημιουργία ειδικής δράσης ύψους 20 δισ. δρχ. για τις 
εμπορικές και τις επιχειρήσεις παροχής υπηρεσιών. 


