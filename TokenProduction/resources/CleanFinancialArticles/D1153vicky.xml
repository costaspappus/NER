ΜΕΤΑΞΥ ΚΥΒΕΡΝΗΣΗΣ ΚΑΙ ΦΑΡΜΑΚΟΒΙΟΜΗΧΑΝΙΩΝ 


Σκληρή αντιπαράθεση για τα φάρμακα
ΒΑΘΑΙΝΕΙ το ρήγμα μεταξύ κυβέρνησης και πολυεθνικών φαρμακοβιομηχανιών 
εξαιτίας 
της νέας τιμολογιακής πολιτικής στα φάρμακα που αποφάσισε να εφαρμόσει το 
υπουργείο Ανάπτυξης. Οι αντιδράσεις πληθαίνουν καθώς οι εταιρίες, η μία μετά την 
άλλη, ανακοινώνουν την πρόθεση της διακοπής της εγχώριας παραγωγής 
σκευασμάτων 
ευρείας κατανάλωσης. 
Μεταξύ άλλων, η γερμανική εταιρία Boehringer Ingelheim Ελλάς Α.Ε. σε χθεσινή 
συνέντευξη Τύπου ανακοίνωσε την πρόθεσή της να διακόψει άμεσα την εγχώρια 
παραγωγή 8 σκευασμάτων και να επανεξετάσει τη λειτουργία της ως παραγωγικής 
μονάδος στην Ελλάδα. 
Παράλληλα ο εκπρόσωπος της εταιρίας επεσήμανε την ύπαρξη διαφοράς απόψεων 
μεταξύ 
των υφυπουργών Εμπορίου και Ανάπτυξης φέρνοντας στο φως τη μεταξύ τους 
διαμάχη 
για τον τρόπο χειρισμού της υπόθεσης των φαρμάκων και των άμεσων επιπτώσεών 
της 
επί των επενδυτικών προγραμμάτων επιχειρήσεων που δραστηριοποιούνται και στον 
τομέα της εγχώριας παραγωγής. 
Από την πλευρά του, ο υφυπουργός Εμπορίου Μ. Χρυσοχοόδης διαβεβαίωσε με 
χθεσινή 
δήλωσή του ότι δεν πρόκειται να υπαναχωρήσει από την πολιτική που εφαρμόζει 
στον 
τομέα του φαρμάκου, η οποία σημειωτέον τυγχάνει της έγκρισης και του υπουργικού 
συμβουλίου, και αποκάλεσε συκοφάντες τους επικριτές του και κατηγόρησε τη 
συγκεκριμένη εταιρία για υπερτιμολογήσεις των προϊόντων της επί σειρά ετών καθώς 
και για άσκηση πιέσεων κατά της κυβέρνησης. 


