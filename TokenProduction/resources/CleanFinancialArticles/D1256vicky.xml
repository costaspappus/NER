ΔΙΑΦΗΜΙΣΗ 


Γερμανικές αιτιάσεις για την ελληνική ψήφο υπέρ της "καπνοαπαγόρευσης"

ΕΝΤΟΝΗ πολεμική έχει ξεσπάσει στις Βρυξέλλες γύρω από την ψήφο της Ελλάδας 
στο Συμβούλιο Υπουργών στην ψηφοφορία για την έγκριση της πρότασης οδηγίας 
σχετικά με την απαγόρευση της διαφήμισης στα προϊόντα καπνού. Η Γερμανία 
κατηγορεί την Ελλάδα ότι ψήφισε υπέρ της απαγόρευσης με αντάλλαγμα την 
παραγραφή οφειλών στο Γεωργικό Ταμείο από την Ευρωπαϊκή Επιτροπή, το 
Ευρωπαϊκό Κοινοβούλιο ζητεί διευκρινίσεις από την Επιτροπή και η τελευταία 
διαψεύδει τις γερμανικές κατηγορίες κατά των Αθηνών. 

Στο Συμβούλιο Υπουργών Υγείας της 5ης Δεκεμβρίου 1997, οι "15" κατέληξαν 
έπειτα από ψηφοφορία σε μια πολιτική απόφαση για την πλήρη απαγόρευση της 
διαφήμισης των προϊόντων καπνού στην κοινοτική επικράτεια. Η απαγόρευση αυτή 
θα ισχύσει από το 2002 για τις εφημερίδες και τα περιοδικά, το 2003 για τις χορηγίες 
και το 2006 για τα μεγάλα αθλητικά γεγονότα, (ράλυ αυτοκινήτων και 
μοσοσικλετών). 

Καθοριστικό ρόλο για την έγκριση της πρότασης οδηγίας της Επιτροπής έπαιξε η 
ελληνική ψήφος υπέρ της απαγόρευσης, ενώ στις προηγούμενες συζητήσεις στο 
Συμβούλιο η Ελλάδα είχε ταχθεί κατά της απαγόρευσης. 

Μετά την πολιτική απόφαση των "15", ακολουθήθηκε η σχετική διαδικασία. Ετσι, η 
οδηγία εγκρίθηκε από την ολομέλεια του Ευρωπαϊκού Κοινοβουλίου και επέστρεψε 
στο Συμβούλιο Υπουργών για την οριστική υιοθέτησή της από τους "15", χωρίς 
συζήτηση (σημείο Α). Η Γερμανία, όμως, που ήταν επικεφαλής των χωρών που 
ψήφισαν κατά της πρότασης οδηγίας της Επιτροπής και ο χριστιανοδημοκράτης 
ευρωβουλευτής Βέρνερ Λάγνκεν, που ανήκει στο στενό περιβάλλον του 
καγκελάριου Χέλμουτ Κολ, κατηγόρησε στην επιτροπή προϋπολογισμού του 
σώματος την Ελλάδα, ότι έπειτα από μυστική συνεννόηση με την Επιτροπή, ψήφισε 
στο Συμβούλιο Υπουργών υπέρ της απαγόρευσης της διαφήμισης, με αντάλλαγμα 
την παραγραφή από την Επιτροπή ελληνικών οφειλών ύψους 400 εκατ. μάρκων (200 
εκατ. ecu) που αφορούσαν επιστροφές στο Γεωργικό Ταμείο από αδικαιολόγητα 
καταβληθέντες επιδοτήσεις στον τομέα της γεωργίας. 

Στην κατηγορία του Γερμανού ευρωβουλευτή έδωσε συνέχεια η Επιτροπή 
Προϋπολογισμού του Ευρωκοινοβουλίου, η οποία ζήτησε αμέσως διευκρινίσεις από 
την Ευρωπαϊκή Επιτροπή. Ο εκπρόσωπος του αρμοδίου για τη γεωργία επιτρόπου 
Φρανς Φίσλερ διέψευσε χθες κατηγορηματικά ότι υπάρχουν τέτοιες οφειλές από 
ελληνικής πλευράς. Επίσης, ο αρμόδιος για θέματα υγείας επίτροπος Πάτρεγκ Φλιν 
χαρακτήρισε "σκανδαλώδη" την κατηγορία του Βέρνερ Λάνγκν για "μυστική 
συνεννόηση" με την Αθήνα με στόχο την "εξαγορά" της ελληνικής ψήφου στο 
Συμβούλιο. 

Στο μεταξύ, στο Συμβούλιο Υπουργών Εξωτερικών της περασμένης Δευτέρας, όπου 
κανονικά θα έπρεπε να υιοθετηθεί οριστικά η οδηγία "χωρίς συζήτηση", ως σημείο 
Α, η Γερμανία ζήτησε να επανέλθει το θέμα ως σημείο Β και να γίνει εκ νέου 
συζήτηση στο Συμβούλιο Υπουργών, με στόχο να ζητήσει νέα ψηφοφορία. 

Και συλλαλητήριο για την τροπολογία ΔΕΚΟ τη Δευτέρα στη Βουλή

ΜΕ ΤΕΤΡΑΩΡΗ στάση εργασίας σε όλα τα μέσα των αστικών συγκοινωνιών από τις 
5 μ.μ., με προσφυγή στο Διεθνές Γραφείο Εργασίας και με απογευματινό 
συλλαλητήριο έξω από τη Βουλή, ενόσω θα ψηφίζεται η επίμαχη τροπολογία για τις 
ΔΕΚΟ, τα συνδικάτα συνεχίζουν τη διαμαρτυρία τους. 

Σήμερα συνεδριάζουν οι οργανώσεις εργαζομένων στις συγκοινωνίες, προφανώς για 
να κλιμακώσουν την κινητοποίησή τους. Χθες τα όργανα διοίκησης της ΓΣΕΕ -μετά 
από πολύωρη συνεδρίαση- απέκλεισαν τη συμπερίληψη οποιουδήποτε θέματος 
(καλύπτεται από συλλογικές συμβάσεις) στο διάλογο διοικήσεων και συνδικάτων 
των ΔΕΚΟ που θα ακολουθήσει. 

Στη συνομοσπονδία επικρατεί έντονος σκεπτικισμός περί την περαιτέρω συμμετοχή 
στον κοινωνικό διάλογο. Επιπλέον, ο κυβερνητικός σχεδιασμός για αυξήσεις στα 
όρια της εισοδηματικής πολιτικής προς τους εργαζόμενους στις ΔΕΚΟ θα 
τροφοδοτήσει, εκ νέου, με αρνητικότητα το υφιστάμενο κλίμα. Εντός αυτού γίνεται 
σήμερα η πρώτη (τυπική) συνάντηση των κοινωνικών φορέων για τη 
διαπραγμάτευση της νέας εθνικής σύμβασης. Πάντως, παρότι η προώθηση ριζικών 
αλλαγών στις ΔΕΚΟ επιταχύνεται και επί του πρακτέου, η κοινωνική ένταση δεν 
μετριάζεται. 

Τα συνδικάτα θεωρούν "προβοκατόρικη" την κυβερνητική μεθόδευση να διαχέονται 
"στοιχεία" για τα προνόμια των εργαζομένων στις ΔΕΚΟ. Προσάπτουν στην 
κυβέρνηση ότι απροκάλυπτα πλέον συρρικνώνει το λαϊκό εισόδημα και το "εξισώνει" 
με τα πιο χαμηλά απ' αυτά, χωρίς να εξηγεί ποιος καρπούται από τη "μετακίνηση" 
του εισοδήματος. Η μεθοδολογία αυτή έχει εξοργίσει βουλευτές και σημαντικά 
στελέχη με ιδιαίτερο ρόλο στην αποτροπή πραγματικής ρήξης μεταξύ κυβέρνησης 
και συνδικάτων. 

Εντάσεις, όμως, σημειώνονται και στη Ν.Δ., καθώς η ηγεσία του κόμματος μετά από 
αμφιταλάντευση ημερών, έδειξε χθες να τάσσεται κυρίως με την άποψη των 
στελεχών που δεν προτίθενται να στηρίξουν την κυβέρνηση. Και αυτό παρά την 
πίεση των κορυφαίων παραγόντων (ΣΕΒ, βουλευτών κ.λπ.), που επιμένουν περί του 
αντιθέτου. Τα δύο μεγάλα κόμματα δείχνουν να ασφυκτιούν μεταξύ 
εκσυγχρονιστικών διαθέσεων και κοινωνικών υποχρεώσεων.

