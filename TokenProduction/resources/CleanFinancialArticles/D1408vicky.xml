Πιστώσεις 438 εκατ. ECU στην Ελλάδα για μεταφορές - περιβάλλον


Βρυξέλλες, Κ. Μοσχονάς 

ΤΟ ποσό των 438.306.702 ecu δεσμεύθηκε για την Ελλάδα στο πλαίσιο του Ταμείου 
Συνοχής κατά το οικονομικό έτος 1996, σύμφωνα με την ετήσια έκθεση που 
υιοθετήθηκε χθες από την Ευρωπαϊκή Επιτροπή. Οπως προκύπτει από τα στοιχεία 
της έκθεσης, το 53,81% του προαναφερόμενου ποσού αφορά χρηματοδοτήσεις 
έργων περιβάλλοντος και το 46,19% τον τομέα των μεταφορών. Το συνολικό 
ποσοστό κατανομής στην Ελλάδα είναι της τάξης του 17,94%, όπως προβλέπεται 
από τις αποφάσεις του Ευρωπαϊκού Συμβουλίου του Εδιμβούργου. Η Επιτροπή 
υπογραμμίζει πως παρά το γεγονός ότι το Ταμείο Συνοχής δεν έχει ως αποστολή τη 
δημιουργία θέσεων εργασίας, βάσει της έκθεσης του 1996 εκτιμάται ότι 
δημιουργήθηκαν στις χώρες συνοχής (Ισπανία, Ελλάδα, Ιρλανδία, Πορτογαλία) 
74.100 θέσεις εργασίας. Από το 1993 που συγκροτήθηκε το Ταμείο Συνοχής, ο 
αριθμός θέσεων απασχόλησης που δημιουργήθηκε υπολογίζεται σε 243.100 θέσεις. 

Στην έκθεση αναφέρεται επίσης ότι κατά το τέλος του 1996 υπήρχαν 65 σχέδια που 
συγχρημοτοδοτούνταν από το Ταμείο Συνοχής και τα οποία είχαν ολοκληρωθεί και 
λήξει. Μεταξύ των σχεδίων αυτών, 24 αφορούσαν το περιβάλλον και 41 τις 
μεταφορές. Στην Ισπανία είχαν ολοκληρωθεί 34 σχέδια, στην Πορτογαλία 14, στην 
Ελλάδα 7 και στην Ιρλανδία 10. Εξάλλου, η Επιτροπή ανακοίνωσε χθες την έγκριση 
ποσού της τάξης των 1,5 εκατ. ecu από το Ταμείο Συνοχής για τη χρηματοδότηση 
του έργου ολοκλήρωσης της αντικατάστασης και επέκτασης του δικτύου ύδρευσης 
της πόλης της Βέροιας. Το έργο αυτό, το συνολικό κόστος του οποίου ανέρχεται σε 
1,9 εκατ. ecu, θα ολοκληρωθεί εντός του 1997.

