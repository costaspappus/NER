Σημαντική πτώση της στερλίνας


Η ΕΛΛΕΙΨΗ παραγόντων που θα μπορούσαν να "κινήσουν" το δολάριο έφερε στο 
κέντρο της προσοχής τη στερλίνα. Το αμερικανικό νόμισμα δεν σημείωσε 
ουσιαστική πρόοδο στην Ευρώπη, καθώς η μεγάλη πτώση της στερλίνας τράβηξε την 
προσοχή των ενδιαφερομένων και εμπόδισε την άνοδο του δολαρίου απέναντι στο 
γερμανικό νόμισμα. Η στερλίνα έχασε πάνω από δύο πφένιχ σε σύγκριση με το 
υψηλότερο επίπεδο των τελευταίων πεντέμισι μηνών όπου είχε ανέλθει τη Δευτέρα, 
μετά τη δήλωση του διοικητή της Τράπεζας της Αγγλίας, ότι το ύψος της ισοτιμίας 
του βρετανικού νομίσματος δεν είναι το κατάλληλο, όχι μόνο για τις επιχειρήσεις, 
αλλά και για την ίδια την Κεντρική Τράπεζα. Η δήλωση αυτή θεωρήθηκε ως σαφές 
μήνυμα ότι επίπεδα άνω των 3 μάρκων είναι ανεπιθύμητα. 

Στην Ευρώπη, οι μετοχές αρχικά υποχώρησαν λόγω της αναζωογόνησης των 
επιφυλάξεων σχετικά με τις ασιατικές εξελίξεις και εν αναμονή της ανακοίνωσης των 
κερδών των αμερικανικών επιχειρήσεων στο τελευταίο τρίμηνο του 1997. Οι 
αμφιβολίες σχετικά με την άνοδο της Δευτέρας στην Ασία μεγάλωσαν, καθώς λίγοι 
πίστευαν ότι ήταν η έναρξη της ανάκαμψης και όχι απλώς διόρθωση τεχνικού 
χαρακτήρα. Επειτα από κάποιους δισταγμούς, οι μετοχές στην Ευρώπη ανέκαμψαν, 
λόγω Γουώλ Στρητ, και οι τρεις σημαντικές αγορές, το Λονδίνο, η Φρανκφούρτη και 
το Παρίσι, τερμάτισαν με μικρά κέρδη. Αντίθετα, με θεαματικά κέρδη έκλεισε στη 
Νέα Υόρκη ο δείκτης τιμών Dow Jones στις 7.873,12 μον. (+1,54%).

