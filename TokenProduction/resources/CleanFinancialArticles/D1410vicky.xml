Μοχλός ανόδου η Γουώλ Στρητ 


ΟΙ ΜΕΤΟΧΕΣ στη Γουώλ Στρητ σημείωσαν χθες ισχυρή άνοδο και ο δείκτης Ντόου 
Τζονς ανέβηκε στο υψηλότερο επίπεδο όλων των εποχών, στις 7.896 μονάδες 
(αύξηση 1,28%), καθώς τα στοιχεία για την απασχόληση στις ΗΠΑ τον Ιούνιο 
παρέχουν νέες ενδείξεις ότι "η οικονομική επέκταση παραμένει μέτρια και ο 
πληθωρισμός είναι υπό έλεγχο". Αυτό κατά τους ενδιαφερόμενους απομακρύνει την 
πιθανότητα ανόδου των αμερικανικών επιτοκίων. 

Υπό την επίδραση των εξελίξεων στη Γουώλ Στρητ και των στοιχείων για την 
απασχόληση στις ΗΠΑ, οι ευρωπαϊκές αγορές όχι απλώς κινήθηκαν ανοδικά, αλλά 
πολλές από αυτές ανέβηκαν σε επίπεδα που σημειώνονται για πρώτη φορά. Σε 
επίπεδα ρεκόρ, ειδικότερα, ανέβηκαν οι σχετικοί δείκτες στο Λονδίνο (αύξηση 
1,69%), στη Φραγκφούρτη (0,85%), στο Παρίσι (0,95%), στη Ζυρίχη (2,30%) και 
στο Αμστερνταμ (2,06%). Οι εξελίξεις στο μέτωπο της απασχόλησης όμως είχαν 
αρνητική επίδραση στο δολάριο που στην Ευρώπη υποτιμήθηκε σε σχέση με το 
μάρκο και προπαντός το γιεν.

