Υπάρχει απάντηση


ΣΤΗ ΔΕΥΤΕΡΗ φάση της κρίσης ή -αν προτιμάτε- του κύματος των πιέσεων στη 
δραχμή, ενώ οι αναταράξεις στην Ασία συνεχίζονται, είμαστε ασφαλώς πιο έμπειροι. 
Ξέρουμε τι συμβαίνει, γιατί συμβαίνει και τι πρέπει να κάνουμε τουλάχιστον 
"πυροσβεστικά". Γιατί οι διαρθρωτικές αλλαγές που δεν έγιναν, που καθυστερούν 
και οι οποίες θα μπορούσαν ουσιαστικά να αντιταχθούν σε όσους ενεργούν 
προσδοκώντας τα γρήγορα κέρδη των εκτάκτων καταστάσεων, είναι ανώφελο έως 
ουτοπικό να περιμένεις πως θα γίνουν, τουλάχιστον σύντομα. 

ΠΟΙΟ είναι λοιπόν το κύριο θέμα της χθεσινής ημέρας; Αναμφίβολα, η προσπάθεια 
να αποκρουσθεί ενδεχόμενο κλίμα φόβου ή υποψιών για υποτίμηση της δραχμής. Ο 
διοικητής της Εθνικής Τράπεζας, μάλιστα, δεν δίστασε να πει πως η δραχμή δεν 
μπορεί να θεωρηθεί υπερτιμημένη περισσότερο από 2% έως 4%. 

Ο ΚΙΝΔΥΝΟΣ λοιπόν από ένα ψυχολογικό "ροκάνισμα" της δραχμής πρέπει να 
αντιμετωπισθεί έγκαιρα. Και σε αυτή την προσπάθεια, η οποία φαίνεται, προς 
στιγμήν τουλάχιστον να αποδίδει, το αποτέλεσμα δεν προκύπτει τόσο από τις 
δηλώσεις όσο από τη βελτίωση των δεικτών της οικονομίας, που δημιουργεί κλίμα 
αισιοδοξίας και ασφάλειας. 

ΕΝΑ νούμερο, όπως αυτό του πληθωρισμού του Δεκεμβρίου που διαμορφώθηκε στο 
ιστορικό 4,7%, αξίζει όσο χίλιες καθησυχαστικές δηλώσεις των αρμοδίων. 

ΤΑ ΠΡΑΓΜΑΤΑ λοιπόν είναι καλά,. 

ΑΝ δεν διορθώσουμε όμως, το ταχύτερο δυνατόν τις αδυναμίες, τις ελλείψεις, όλα 
εκείνα τα στοιχεία που μας καθιστούν τους πλέον ευάλωτους στην Ευρωπαϊκή 
Ενωση, δεν θα μπορέσουμε να αποφύγουμε και τις αναταράξεις. 

ΑΛΛΩΣΤΕ δεν είναι τυχαίο πως η μοναδική χώρα της Ευρωπαϊκής Ενωσης στην 
οποία οι χρηματιστηριακές κρίσεις μετατρέπονται σε νομισματικές είναι η Ελλάδα. 

ΚΡΙΣΕΙΣ που δεν πρέπει να μας διαφεύγει πως έχουν υψηλό κόστος, λόγω της 
ανόδου των επιτοκίων, τόσο για το Δημόσιο όσο και για τον ιδιωτικό τομέα. 



