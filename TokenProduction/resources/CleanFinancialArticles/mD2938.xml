
Με κέρδη 2,45% ο Γενικός Δείκτης


ΜΕ ΣΗΜΑΝΤΙΚΑ κέρδη της τάξης των 35,05 μονάδων ή 2,45%, έκλεισε χθες στις 
1.464,12 μονάδες, ο Γενικός Δείκτης τιμών του ΧΑΑ. Και τούτο, ακολουθώντας 
ευθέως ανοδική πορεία από τις 1.432,69 μονάδες. Ο δείκτης FTSE/ASE-20, ο οποίος 
απαρτίζεται από μετοχές τραπεζών και εταιριών υψηλής κεφαλαιοποίησης έκλεισε 
χθες με κέρδη 2,83% στις 811,77 μονάδες. Η αξία συναλλαγών παρουσίασε 
ουσιαστική αύξηση σε 20,77 δισ. δρχ. καθώς 7,07 εκ. τεμάχια μετοχών άλλαξαν 
χέρια. Εκ των 240 μετοχών που κινήθηκαν, οι 174 έκλεισαν με κέρδη και οι 49 με 
απώλειες, ενώ 17 δεν παρουσίασαν μεταβολή τιμής. Εκ των κλαδικών δεικτών τα 
σημαντικότερα κέρδη επέδειξε ο κλάδος των εταιριών συμμετοχών, ενώ ακολούθησε 
των τραπεζών και των κατασκευαστικών εταιριών. Οπως επεσήμαιναν χθες έγκυρες 
χρηματιστηριακές πηγές, απευθυνόμενες προς την "Εξπρές", η μεταστροφή του 
επενδυτικού κλίματος στο ΧΑΑ κατά τη διάρκεια των δύο τελευταίων συνεδριάσεων 
οφείλεται τόσο στη βελτίωση των μακροοικονομικών δεικτών όσο και στην άνοδο 
αποτελεσμάτων που αναμένεται να παρουσιάσουν οι εισηγμένες επιχειρήσεις για τη 
χρήση 1997. Ειδικότερα, όπως τόνιζαν η ανακοίνωση στοιχείων πληθωρισμού της 
τάξης του 4,4% για τον Ιανουάριο, επέδρασε θετικά στη ψυχολογία της 
χρηματιστηριακής αγοράς, η οποία τρέφει την εντύπωση, ότι τα παρόντα επίπεδα 
επιτοκίων αποτελούν "πλαφόν" και ότι δεν θα υπάρξει αναζωπύρωση του μετώπου 
τούτου. Βεβαίως, εφόσον δεν σημειωθεί νέα επίθεση κατά της δραχμής. Πάντως, οι 
ίδιες πηγές, πρόσθεταν ότι χθες παρατηρήθηκε σαφής συνέχιση της τάσης ενίσχυσης 
των βαριών τραπεζικών "χαρτιών" και των μετοχών υψηλής κεφαλαιοποίησης, όπως 
ο ΟΤΕ ώστε να διευκολυνθεί και η διαδικασία εισαγωγής των Καταστημάτων 
Αφορολογήτων Ειδών στο ΧΑΑ. Σύμφωνα με τις ίδιες πηγές, τέλος, η διαδικασία 
σταδιακής δημοσίευσης των αποτελεσμάτων των εισηγμένων εταιριών αναμένεται να 
τονώσει περαιτέρω το κλίμα στην αγορά.

