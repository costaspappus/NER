ΤΟ ΣΤΙΓΜΑ ΤΟΥ ΠΡΟΫΠΟΛΟΓΙΣΜΟΥ 1998 


Υποσχέσεις για λιτό κράτος

Ρεπορτάζ: Γ. Διαμαντόπουλος 

"ΛΙΤΟΤΗΤΑ στο κράτος". Αυτό θα είναι το στίγμα του Κρατικού Προϋπολογισμού 
1998, όπως δήλωσε χθες ο υπουργός Εθνικής Οικονομίας και Οικονομικών Γ. 
Παπαντωνίου, μετά το τέλος της σύσκεψης του οικονομικού επιτελείου της 
κυβέρνησης. Ο υπουργός χαρακτήρισε κρίσιμο έτος το 1998, λόγω και της 
αξιολόγησης της ελληνικής οικονομίας για την ΟΝΕ. 

Ο κ. Παπαντωνίου είπε ότι το 1998 το ΑΕΠ θα σημειώσει άνοδο 4%, ενώ κατά το 
έτος αυτό θα εμπεδωθούν οι μεγάλες φορολογικές ρυθμίσεις της τελευταίας 4ετίας. 

Ο υπουργός Εθνικής Οικονομίας απέδωσε σε Κασσάνδρες τα περί αποκλίσεων 700 
δισ. δρχ. στον Προϋπολογισμό εφέτος, δηλώνοντας ότι θα διαψευσθούν όπως 
συνέβη το 1996, όπου εμφανίστηκε πλεόνασμα 60 δισ. δρχ. σε σχέση με τον στόχο, 
σύμφωνα με στοιχεία που παραδόθηκαν και έγιναν δεκτά από την Ευρωπαϊκή 
Επιτροπή τον Μάρτιο. (Σ.σ. Προφανώς ο υπουργός αναφέρεται στα εθνικολογιστικά 
στοιχεία για το έλλειμμα της Γενικής Κυβέρνησης και όχι στις δανειακές ανάγκες του 
Προϋπολογισμού οι οποίες το 1996 σημείωσαν υπέρβαση 433 δισ. δρχ., σύμφωνα με 
στοιχεία που περιέχονται στο Στατιστικό Δελτίο Οικονομικής Συγκυρίας που εκδίδει 
η Τράπεζα της Ελλάδος). 

Ο κ. Παπαντωνίου, μάλιστα, προτρέποντας τους εκπροσώπους του Τύπου να μην 
ταλαιπωρούν την κοινή γνώμη από ανευθυνότητα, τόνισε ότι έχουμε υποχρέωση να 
αναφερόμαστε σε πραγματικές ειδήσεις. 

Οσον αφορά την πορεία των εσόδων για εφέτος, ο κ. Παπαντωνίου υποστήριξε ότι 
θα επιτευχθεί ο στόχος για αύξηση κατά 14,5% των εσόδων. Και τούτο διότι στο 
επτάμηνο εφέτος ο ρυθμός αύξησης των εσόδων είναι 12,5%, ενώ από τον Απρίλιο 
και ύστερα τα έσοδα αυξάνονται με ρυθμό 16-17%. 

Σήμερα εξάλλου η οικονομία και η οικονομική πολιτική του 1998 συζητούνται στη 
συνεδρίαση της Πολιτικής Γραμματείας του ΠΑΣΟΚ, παρουσία του πρωθυπουργού 
Κ. Σημίτη και του υπουργού Εθνικής Οικονομίας και Οικονομικών Γ. Παπαντωνίου.

