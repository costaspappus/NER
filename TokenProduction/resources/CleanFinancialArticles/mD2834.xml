Επικίνδυνες καθυστερήσεις


ΣΕ ΑΠΟΛΥΤΗ αρμονία και συνέπεια με τις προηγούμενες τοποθετήσεις του ΙΟΒΕ 
βρίσκεται η τελευταία έκθεση του Ιδρύματος Οικονομικών και Βιομηχανικών 
Ερευνών για την ελληνική οικονομία. 

Η ΕΚΘΕΣΗ διαπιστώνει τη συνέχιση της βελτίωσης των μακροοικονομικών μεγεθών 
και την ταχύτερη ανάπτυξη της οικονομίας (πάνω από 3%) εν μέσω κλίματος 
εμπιστοσύνης από τις αγορές. Συμπληρώνει, ωστόσο, πως η ελληνική οικονομία 
"εισέρχεται πλέον σε μια περίοδο φθινουσών περαιτέρω οριακών βελτιώσεων" και 
κινδυνεύει να απειληθεί με στασιμότητα ή και ανατροπή των μέχρι τούδε θετικών 
αποτελεσμάτων, εάν δεν προχωρήσει γρήγορα σε ουσιαστικές διαρθρωτικές αλλαγές 
στα μέτωπα των αποκρατικοποιήσεων, της εξυγίανσης της δημόσιας διοίκησης και 
του ευρύτερου δημόσιου τομέα (ΔΕΚΟ), του φορολογικού και ασφαλιστικού 
συστήματος, της αγοράς εργασίας, των τραπεζών κ.λπ. 

ΤΗ ΦΘΙΝΟΥΣΑ πορεία των βελτιώσεων εντοπίζει κυρίως στα πεδία του 
πληθωρισμού (φθάσαμε στο σκληρό πυρήνα του), του ισοζυγίου τρεχουσών 
συναλλαγών (η συνεχής επιδείνωσή του στοιχειοθετεί αποσταθεροποιητικό 
παράγοντα για τα προσεχή έτη) και του δημοσίου χρέους (αδυναμία σταθεροποίησης 
του λόγου χρέους/ΑΕΠ παρά τη σταδιακή και συνεχή μείωση του δημοσίου 
ελλείμματος, εξαιτίας των σωρευμένων αφανών επιβαρύνσεων και κρυφών 
υποχρεώσεων του κράτους και ειδικότερα των ΔΕΚΟ). 

ΑΝ ΚΑΙ συμφωνεί με την προτεραιότητα που δίνει η έκθεση Σπράου στο στόχο 
μείωσης του πληθωρισμού, το ΙΟΒΕ διαφωνεί με τις προτάσεις της για "διοικητικού" 
τύπου παρεμβάσεις στις αμοιβές και την αγορά εργασίας. Αντ' αυτών το ΙΟΒΕ 
δείχνει να εναποθέτει τις ελπίδες του στην συναινετική -μέσω του κοινωνικού 
διαλόγου- μεταρρύθμιση της αγοράς εργασίας και τη γενικότερη αποφασιστική 
προώθηση των αναγκαίων διαρθρωτικών αλλαγών. 

ΟΙ ΕΛΠΙΔΕΣ αυτές είναι, εντούτοις, εξαιρετικά συγκρατημένες λαμβανομένης 
υπόψη της μέχρι σήμερα πορείας του κοινωνικού διαλόγου που κατά το ΙΟΒΕ 
εξελίσσεται σε απλή ανταλλαγή γνωστών απόψεων μεταξύ των κοινωνικών εταίρων. 
Οπως χαρακτηριστικά υπογραμμίζει το ΙΟΒΕ, "η εικόνα που δίνεται είναι ότι η 
κοινωνική συναίνεση αφ' εαυτής υπερτερεί έναντι του απώτερου στόχου, που είναι οι 
εκτεταμένες και πραγματικά αποτελεσματικές διαρθρωτικές μεταρρυθμίσεις". 

ΚΑΙ ΟΛΑ αυτά συμβαίνουν, ενώ η καθυστέρηση των μεταρρυθμίσεων 
αποδυναμώνει το ευνοϊκό μέχρι σήμερα κλίμα... 

ΓΡΗΓΟΡΕΙΤΕ, κ. υπουργοί.

