
ΠΤΩΣΕΩΣ ΣΥΝΕΧΕΙΑ


Συνεχίσθηκε και χθες η επικράτηση πτωτικών τάσεων στο ΧΑΑ, με αποτέλεσμα ο 
Γενικός Δείκτης Τιμών να κλείσει στις 1.613,02 μονάδες, καταγράφοντας απώλειες 
της τάξης των 9,88 μονάδων ή 0,61%. Και τούτο ενώ διακυμάνθηκε μεταξύ 1.606,94 
και 1.630,11 μονάδων, κατά τη διάρκεια συναλλαγών ύψους 11,9 δισ. δρχ. Συνολικά 
2,65 εκ. τεμάχια μετοχών άλλαξαν χέρια εκ των 212 μετοχών που κινήθηκαν. Εξ 
αυτών οι 86 ανοδικά και οι 108 πτωτικά ενώ 18 δεν παρουσίασαν μεταβολή τιμής. 
Το σύνολο των επιμέρους δεικτών, με την εξαίρεση εκείνου των εταιριών 
Συμμετοχών και της Παράλληλης Αγοράς, έκλεισε με απώλειες. 

Η νεοεισαχθείσα μετοχή της "Επιφάνεια" έκλεισε στις 2.070 δρχ. καταγράφοντας 
κέρδη 29,38% ή 470 δρχ. κατόπιν 786 πράξεων επί 256.510 τεμ. αξίας 526,46 εκ. 
δρχ. Ακολούθησαν, από πλευράς κερδών, η κοινή Ηλιοφίν, η προν. Ιντεάλ, η 
Κέκροψ, η προν. Λεβεντέρης, η Ενδυση και η μετοχή της Εμπορικός Δεσμός. 
Αντίθετα, τις σημαντικότερες ζημίες κατέγραψε η προνομιούχος μετοχή της Βαλκάν 
Εξπόρτ, η κοινή της Κλωστήρια Ναούσης, της SATO και της ΒΙΣ. 

Την υψηλότερη αξία συναλλαγών σημείωσε για ακόμη μία συνεδρίαση η μετοχή του 
ΟΤΕ (2,27 δισ. δρχ.) ενώ ακολούθησε εκείνη της Alpha Τραπέζης Πίστεως, της 
Εθνικής Τραπέζης, της Κτηματικής Τραπέζης και της Επιφάνεια. Με τη μορφή 
πακέτων διακινήθηκαν 30.000 τεμ. της Πίστεως στην τιμή των 19.900 δρχ. ανά 
μετοχή, 69.046 τεμ. ΟΤΕ στις 6.600 δρχ. ανά μετοχή και 100.000 Επ. Αττικής στις 
2.900 δρχ. ανά μετοχή. 

Οπως αναφέρουν έγκυρες χρηματιστηριακές πηγές, η αγορά κινείται στο ρυθμό των 
επιτοκίων, καθώς υπό το βάρος των σημαντικών δανειακών αναγκών του Δημοσίου 
δεν διαφαίνεται ενδεχόμενο περαιτέρω κάμψης τους. Υπενθυμίζεται ότι σήμερα και 
αύριο πραγματοποιούνται οι προγραμματισμένες εκδόσεις Εντόκων και Ομολόγων, 
του Δημοσίου.

