ΣΤΗ ΧΡΗΜΑΤΑΓΟΡΑ 


Παραμένουν σε υψηλά επίπεδα τα επιτόκια

ΑΜΕΤΑΒΛΗΤΗ παρέμεινε χθες η εικόνα της ελληνικής χρηματαγοράς. Τα επιτόκια 
διατηρήθηκαν σε υψηλά επίπεδα (είναι ενδεικτικό ότι η Εθνική Τράπεζα προσέφερε 
δραχμικά κεφάλαια στο overnight με 25%), σημειώθηκαν -έστω και χαμηλόποσες 
(περί τα 100 εκατ. ecu)- εισροές, ενώ η ecu συγκρατήθηκε στο fixing κάτω του 
επιπέδου των 312 δρχ (311,600 δρχ.). 

Παρ' ότι χθες η ρευστότητα ενισχύθηκε οριακά, η δραστική συρρίκνωσή της (κατά 
313,5 δισ. δρχ.) την περασμένη Τετάρτη, με τη δημοπρασία που διενήργησε η 
Τράπεζα της Ελλάδος, διατήρησε τα επιτόκια σε επίπεδα υψηλά μεν, αλλά ικανά, 
όπως αποδείχθηκε, να προασπίσουν τη σταθερότητα της δραχμής. 

Ετσι, με "κόστος" τη διαμόρφωση, χθες, του Athibor στο 21,80% στον έναν μήνα 
(19% αναθεωρημένη βάση) και στο 21,40% στους τρεις μήνες (18,77%), έναντι 
20,08% (18,33%) και 21,05% (18,45%) προχθές, τα επιτόκια συνετέλεσαν στο να 
κλείσει η ecu στις 311,600 δρχ. (από 311,820 δρχ. προχθές), δηλαδή σε ποσοστό 
χαμηλότερο κατά 0,17% σε σύγκριση με το τέλος Δεκεμβρίου 1997. 

Είναι μάλιστα χαρακτηριστικό ότι κανένα από τα κυριότερα νομίσματα της Ε.Ε. (με 
τη "συνήθη" εξαίρεση της στερλίνας) δεν έχει ανατιμηθεί έναντι της δραχμής στο 
ίδιο διάστημα. Αντίθετα, συνεχίσθηκε και χθες η ταχεία ανατίμηση του γιεν, που 
έκλεισε στο fixing στις 224,060 δρχ. (οι 100 μονάδες) από 220,020 δρχ. προχθές, 
έχοντας κερδίσει από την αρχή του Ιανουαρίου ποσοστό 2,90%, ενώ ελαφρά άνοδο 
σημείωσε και το δολάριο ΗΠΑ (288,160 δρχ. από 287,670).

