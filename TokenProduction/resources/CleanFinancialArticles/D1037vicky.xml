ΕΝΩ Ο ΓΕΝΙΚΟΣ ΔΕΙΚΤΗΣ ΕΙΧΕ ΚΑΙ ΧΘΕΣ ΠΤΩΣΗ 


Νέα ανησυχία στη Σοφοκλέους

ΝΕΑ ΔΙΟΡΘΩΣΗ της τάξεως του -1,73% σημείωσε χθες ο γενικός δείκτης της 
Σοφοκλέους με συναλλαγές που ξεπέρασαν τα 20 δισ. δρχ. Οι αναλυτές εκτιμούν ότι 
το ΧΑΑ εισέρχεται σε φάση σταθεροποίησης μετά τη χρηματιστηριακή ευφορία που 
δημιούργησε η ανάληψη της Ολυμπιάδας από τη χώρα μας. Ωστόσο, έντονες 
ανησυχίες προκάλεσαν στην αγορά οι πληροφορίες για νέο "κανόνι", αυτή τη φορά 
από τη χρηματιστηριακή εταιρία ΑΑΓΗΣ. Η εταιρία αποκλείσθηκε χθες με απόφαση 
του ΧΑΑ από τις συναλλαγές εξαιτίας μικρού υπολοίπου προς την εκκαθάριση. 
Ταυτοχρόνως, διαπιστώθηκε ότι τα γραφεία της ήταν κλειστά, ενώ ο εκπρόσωπός της 
Νίκος Λύτινας, αναζητήθηκε χωρίς αποτέλεσμα από τις χρηματιστηριακές αρχές. 
Κατόπιν αυτών, πληροφορίες που έκαναν τον γύρο της Σοφοκλέους φέρουν την 
εταιρία ως έχουσα οφειλές προς πελάτες της, ύψους κατ' εκτίμηση περίπου 1 δισ. 
δρχ., ενώ κατ' άλλους το άνοιγμα ενδέχεται να είναι της τάξης των 2 δισ. δρχ. 

Οι ίδιες πηγές, αλλά και νομικοί κύκλοι που προετοιμάζουν μηνύσεις εναντίον της 
εταιρίας, ανέφεραν ότι η ΑΑΓΗΣ διαχειριζόταν κεφάλαια πελατών παρέχοντάς τους 
εγγυημένες αποδόσεις, υπό τη μορφή ιδιωτικών συμφωνητικών. Στο επίκεντρο της 
υπόθεσης, εκτιμούν στελέχη της αγοράς, βρίσκεται όχι μόνο η απειλούμενη 
αξιοπιστία του θεσμού των χρηματιστηριακών εταιριών Ρ καθώς η νέα υπόθεση 
έρχεται να προστεθεί στην αλυσίδα των περιπτώσεων ΔΕΛΤΑ, Γιαννόπουλος και 
Κατσούλης ΑΧΕ σε λιγότερο από ένα έτος Ρ αλλά και η ελεγκτική δυνατότητα των 
αρμοδίων αρχών. Και τούτο διότι η ΑΑΓΗΣ βρισκόταν επί αρκετό διάστημα υπό το 
μικροσκόπιο τόσο της Επιτροπής Κεφαλαιαγοράς όσο και του ΧΑΑ. 

Επ' αυτού, παράγοντες της αγοράς διευκρίνισαν στην "Εξπρές", αφενός τους 
περιορισμούς που θέτει το υφιστάμενο νομικό πλαίσιο και τα διαθέσιμα μέσα και 
αφετέρου το μεγάλο αριθμό των ΑΧΕ που λειτουργούν σήμερα στην αγορά. Η 
ύπαρξη υπεραρίθμων ΑΧΕ, πρόσθεσαν, εκτρέφει φαινόμενα αυτού του είδους. 
Κοινή άποψη στελεχών, αλλά και παραγόντων της αγοράς είναι ότι το επενδυτικό 
κοινό πρέπει να επιλέγει προσεκτικά τις εταιρίες με τις οποίες θα συναλλάσσεται. 
Επιπροσθέτως, όμως, επισημαίνουν, θα πρέπει να αποφεύγει και την 
"αυτοπαγίδευση" μέσα από τη σύναψη περίεργων συμφωνιών που "υπόσχονται" 
υψηλά κέρδη.

