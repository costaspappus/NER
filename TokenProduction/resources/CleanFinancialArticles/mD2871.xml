Συνδικαλιστικός βολονταρισμός


Η ΑΝΑΚΟΙΝΩΣΗ - τελεσίγραφο της ΓΣΕΕ προς την κυβέρνηση, ότι αν δεν λάβει 
υπόψη της τις θέσεις της για την κατάρτιση του Προϋπολογισμού 1998 θα 
διαμορφωθεί πεδίο μετωπικής σύγκρουσης, με πρώτο σταθμό την 24ωρη 
πανελλαδική απεργία της 23ης Οκτωβρίου -τότε δηλαδή που ο κοινωνικός διάλογος 
θα βρίσκεται στο πιο κρίσιμο σημείο του- στοιχειοθετεί μια ορατή απειλή για την 
ομαλή εξέλιξη της οικονομικής δραστηριότητας, καθόσον εμπεριέχει μια κατ' αρχήν 
απόρριψη των κυβερνητικών σχεδίων για την εισοδηματική και δημοσιονομική 
πολιτική του 1998. 

ΛΑΜΒΑΝΟΜΕΝΟΥ υπόψη ότι η κυβέρνηση έχει ήδη προαναγγείλει αυξήσεις 
μισθών γύρω στο 4% (αρχή - τέλος έτους) για το 1998, είναι λογικό ότι σε μέσα 
επίπεδα οι αυξήσεις αυτές θα ανέλθουν σε 5,5% και μαζί με τις ωριμάσεις και τα 
διορθωτικά ποσά θα φθάσουν το 6,5%. Το ποσοστό αυτό είναι το ανώτατο όριο που 
έχει θέσει, εξάλλου, και το ΥΠΕΘΟ, με την υπόθεση πως ο ρυθμός ανάπτυξης της 
οικονομίας θα αυξηθεί σε 3,5%-4% ώστε και ο πληθωρισμός να μειωθεί και να 
υπάρξουν πραγματικές αυξήσεις μισθών. 

ΛΑΜΒΑΝΟΜΕΝΟΥ υπόψη ότι ο στόχος πληθωρισμού για το 1998 είναι 3,7% (σε 
μέσα επίπεδα), αυτό σημαίνει ότι η μέση πραγματική αμοιβή του Ελληνα 
εργαζόμενου θα αυξηθεί κατά 2,7% το 1998, έναντι μόλις 0,9% αντίστοιχα του 
μέσου εργαζόμενου στην Ε.Ε. Με άλλα λόγια, συνεχίζεται με κάποια επιβράδυνση η 
σαφώς ταχύτερη της Ε.Ε. αύξηση των πραγματικών μισθών στη χώρα μας, τάση που 
επικράτησε την προηγούμενη τριετία 1995-1997 (3,3% ετησίως στην Ελλάδα, έναντι 
μόλις 0,8% στην Ε.Ε. το ίδιο διάστημα). 

ΕΙΝΑΙ, συνεπώς, παράλογη η απόρριψη από τη ΓΣΕΕ της εισοδηματικής πολιτικής, 
πολύ περισσότερο που και σε δημοσιονομικό επίπεδο έχουν προαναγγελθεί 
σημαντικά μέτρα περιορισμού της κοινωνικής ανισότητας (αύξηση αφορολογήτου 
ορίου, τιμαριθμοποίηση της φορολογικής κλίμακας, βελτίωση της σχέσης άμεσων 
/έμμεσων φόρων, σημαντική άντληση εσόδων από την καταπολέμηση της 
φοροδιαφυγής κ.λπ.). 

ΣΤΟ διαγραφόμενο πλαίσιο, ο νέος Προϋπολογισμός θα ελεγχθεί μάλλον για την 
εφικτότητα και την αποτελεσματικότητά του, παρά για τη συμβολή του στη 
διατήρηση της κοινωνικής συνοχής. Από την άποψη αυτή, η ΓΣΕΕ οφείλει να είναι 
περισσότερο συναινετική και συνεργάσιμη και να μην προστρέχει σε εύκολες 
επιδείξεις πυγμής και εκβιασμούς δίχως ουσιαστικό αντικείμενο.

