
Η πτώση ξανάρθε...


ΜΕ ΑΠΩΛΕΙΕΣ της τάξης των 19,65 μονάδων ή 1,37% τερμάτισε τη χθεσινή 
συνεδρίαση, στις 1.413,52 μονάδες, ο Γενικός Δείκτης Τιμών του ΧΑΑ. Και τούτο 
ενώ η ενδοσυνεδριακή του διακύμανση ήταν μεταξύ 1.409,90 και 1.444,67 μονάδων. 
Ο δείκτης FTSE/ASE-20, ο οποίος απαρτίζεται από μετοχές τραπεζών και εταιριών 
υψηλής κεφαλαιοποίησης έκλεισε στις 781,83 μονάδες, καταγράφοντας απώλειες, 
1,30%. Η αξία συναλλαγών σημείωσε σχετική υποχώρηση, διαμορφούμενη σε 14,79 
δισ. δρχ. επί 5,7 εκατ. τεμαχίων μετοχών που άλλαξαν χέρια. Εκ των 233 μετοχών 
που κινήθηκαν, οι 64 έκλεισαν με κέρδη και οι 140 με απώλειες, ενώ 29 δεν 
παρουσίασαν μεταβολή τιμής. 

Οπως επισημαίνουν έγκυροι χρηματιστηριακοί αναλυτές, η αγορά υποχώρησε χθες, 
αφενός ως αντίδραση στην -υπερβολική σύμφωνα με ορισμένους- άνοδο της 
προηγουμένης, αλλά και εξαιτίας του περιορισμού της ρευστότητας στην οποία 
προχώρησε χθες η Τράπεζα της Ελλάδος, εξασφαλίζοντας ποσό σχεδόν 500 δισ. δρχ. 

Στο ίδιο πλαίσιο "λειτούργησε" και η απορρόφηση ποσού ύψους 230 δισ. δρχ., την 
προηγουμένη μέσω της εκδόσεως Εντόκων Γραμματίων του Δημοσίου. Ωστόσο, 
παρά τα προβλήματα ρευστότητας, σύμφωνα με τις ίδιες πηγές, η άνοδος που 
σημειώθηκε χθες κατά την έναρξη των χρηματιστηριακών συναλλαγών, ωθεί στο 
συμπέρασμα ότι το επιτόκιο της τάξης του 12,44% που διαμορφώθηκε από τη 
δημοπρασία της Τρίτης, ήταν εν πολλοίς ευθυγραμμισμένο με τις προσδοκίες της 
αγοράς. 

Οπως είναι γνωστό, κατά την προηγούμενη δημοπρασία, το επιτόκιο που είχε 
προκύψει ήταν της τάξης του 11,38%. Πάντως, στο πέρας χθεσινής συνεδριάσεως 
την υψηλότερη αξία συναλλαγών κατέγραφε η μετοχή του ΟΤΕ, την οποία 
ακολουθούσε η μετοχή της εταιρίας Μυτιληναίος, η οποία συνεχίζει επί μακρό 
χρονικό διάστημα να πραγματοποιεί σε καθημερινή βάση έντονες συναλλαγές.

