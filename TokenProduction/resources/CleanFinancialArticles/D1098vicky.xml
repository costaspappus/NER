ΜΕΤΑ ΤΑ ΝΕΑ ΠΡΟΒΛΗΜΑΤΑ ΣΤΗΝ ΠΟΡΕΙΑ ΤΟυ ΜΕΤΡΟΠΟΝΤΙΚΑ 


Σε "πηγάδι" η υπόθεση του Μετρό

Ρεπορτάζ: Μ. Μυγιάκης 

Η ΥΠΟΘΕΣΗ του Μετρό Αθηνών φαίνεται ότι περιπλέκεται ακόμη περισσότερο 
μετά τα γεγονότα στην οδό Πανεπιστημίου. Χθες, ο εκπρόσωπος της αναδόχου 
κοινοπραξίας Π. Ματζεντί σε έκτακτη συνέντευξη δήλωσε, εμμέσως πλην σαφώς, ότι 
η κοινοπραξία θα διεκδικήσει το κόστος των επιπλέον εργασιών για την αντιστήριξη 
του εδάφους στην Πανεπιστημίου, μετά την επίλυση του προβλήματος. 

Η επίσημη θέση όμως του κυρίου του έργου (Δημόσιο) είναι ότι τα έξοδα αυτά 
βαρύνουν αποκλειστικά τον ανάδοχο. Καθίσταται σαφές ότι η αντιπαράθεση μεταξύ 
των δύο πλευρών μεγαλώνει, με απρόβλεπτες συνέπειες στην εξέλιξη του έργου, 
καθώς οι διαπραγματεύσεις μεταξύ κυρίου του έργου και αναδόχου, όσον αφορά τις 
διεκδικήσεις του δευτέρου, βρίσκονται σε νεκρό σημείο. 

Ο υπουργός ΠΕΧΩΔΕ Κ. Λαλιώτης επιρρίπτει ευθύνες στην κοινοπραξία, 
τονίζοντας σε δηλώσεις του ότι τα προβλήματα στο υπέδαφος ήταν γνωστά στον 
ανάδοχο. Στο ίδιο μήκος κύματος ήταν και οι δηλώσεις του προέδρου του ΤΕΕ Κ. 
Λιάσκα, ο οποίος υπογράμμισε χθες ότι η κοινοπραξία έπρεπε να έχει λάβει όλα τα 
αναγκαία μέτρα. 

Ο κ. Ματζεντί, ωστόσο, υποστήριξε ότι έχουν γίνει οι αναγκαίες έρευνες στην οδό 
Πανεπιστημίου και ότι δεν ήταν δυνατόν να γίνει πρόβλεψη κατά 100% για το τι 
επεφύλασσε το υπέδαφος, δεδομένου ότι υπήρχαν αχαρτογράφητες υπόγειες 
κατασκευές στην περιοχή, όπου το έδαφος είναι πολύ διαταραγμένο. Παράλληλα, 
διαβεβαίωσε ότι τα κτίρια στην περιοχή δεν διατρέχουν κανέναν κίνδυνο, καθώς οι 
σκελετοί τους παρακολουθούνται συστηματικά, όπως και οι καθιζήσεις του εδάφους. 
Εν τω μεταξύ, το TBM1 (Μετροπόντικας "Ιάσονας") ακινητοποιήθηκε χθες με 
απόφαση του Μονομελούς Πρωτοδικείου Αθηνών, το οποίο έκανε δεκτή αίτηση 
ασφαλιστικών μέτρων 12 επιχειρηματιών που έχουν ιδιοκτησίες στην οδό 
Πανεπιστημίου. Η αίτηση αυτή συζητείται σήμερα στο εν λόγω Δικαστήριο. Από τη 
δραστηριότητα του TBM1 εξάλλου, το έδαφος στην οδό Πανεπιστημίου έχει υποστεί 
καθίζηση κατά 6 χιλιοστά. 


