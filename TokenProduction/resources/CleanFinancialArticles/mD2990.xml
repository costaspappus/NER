
ΑΝΤΙΣΤΡΟΦΗ ΤΑΣΕΩΝ ΣΤΟ ΧΑΑ


Θεαματική αντιστροφή τάσεων παρατηρήθηκε στη χθεσινή χρηματιστηριακή 
συνεδρίαση, καθώς ο Γενικός Δείκτης τιμών κατόρθωσε να αναρριχηθεί από επίπεδα 
χαμηλότερα των 1.500 μονάδων, όπου είχε βρεθεί στην έναρξη των συναλλαγών και 
να κλείσει με κέρδη της τάξης του 0,77%. 

Συγκεκριμένα, ο κυριότερος χρηματιστηριακός δείκτης τερμάτισε τη χθεσινή 
συνεδρίαση στις 1.529,27 μονάδες καταγράφοντας κέρδη 11,65 μονάδων. Και τούτο 
ενώ η ενδοσυνεδριακή του διακύμανση ήταν από τις 1.492,79 μονάδες έως τις 
1.535,59 μονάδες. Η αξία συναλλαγών σημείωσε σχετική υποχώρηση έναντι της 
προηγουμένης συνεδριάσεως, διαμορφούμενη σε 9,94 δισ. δρχ. επί 2,55 εκ. τεμαχίων 
μετοχών που άλλαξαν χέρια. Συνολικά εκ των 209 μετοχών που κινήθηκαν, οι 109 
έκλεισαν με κέρδη, οι 78 με απώλειες και 22 δεν παρουσίασαν μεταβολή τιμής. 

Οπως επισημαίνουν έγκυροι παρατηρητές της χρηματιστηριακής αγοράς, υπάρχει 
σαφής στήριξη τιμών σε επίπεδα χαμηλότερα των 1.500 μονάδων του Γενικού 
Δείκτη, καθώς εκεί εκδηλώνεται έντονο αγοραστικό ενδιαφέρον. Κατά τη διάρκεια 
της χθεσινής συνεδριάσεως πάντως, όπως αναφέρουν οι ίδιες πηγές, σημειώθηκαν 
και παρεμβάσεις κυρίως επί των τίτλων των τραπεζών και των εταιριών υψηλής 
κεφαλαιοποιήσεως, με στόχο την ανόρθωση των τιμών. Ετσι, στο πέρας των 
συναλλαγών ο κλαδικός δείκτης του τραπεζικού τομέα σημείωνε κέρδη της τάξης 
του 1,22% ενώ των εταιριών συμμετοχών 2,75%. 

Στην κορυφή της κατάταξης από πλευράς ύψους συναλλαγών βρέθηκε χθες η μετοχή 
της Εθνικής Τραπέζης, ενώ ακολούθησε η μετοχή της Τραπέζης Πίστεως, του ΟΤΕ, 
της τσιμεντοβιομηχανίας Τιτάν, της Εμπορικής Τραπέζης και της Ελληνικής Εταιρίας 
Εμφιαλώσεως. Με limit - up τερμάτισε τη συνεδρίαση η μετοχή της Αθηναία, η 
προνομιούχος της Ξυλεμπορία, η ΚΡΕΚΑ και η κοινή Λεβεντέρης. Αντίθετα, τις 
σημαντικότερες ζημίες κατέγραψε η προνομιούχος μετοχή της ασφαλιστικής εταιρίας 
Ευρωπαϊκή Πίστη και η κοινή Δάριγκ.

