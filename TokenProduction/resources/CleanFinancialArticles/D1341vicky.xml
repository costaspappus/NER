ΜΕΧΡΙ ΤΕΛΟΥΣ ΤΟΥ 1998 


Εντός του αντικειμενικού συστήματος όλα τα ακίνητα

ΜΕΣΑ στο 1998 όλα τα ακίνητα που βρίσκονται εκτός αντικειμενικού συστήματος 
θα αποκτήσουν αντικειμενική τιμή, ενώ το υπουργείο Οικονομικών προωθεί 
παράλληλα απόφαση σύμφωνα με την οποία οι τιμές εκκίνησης αυτών των ακινήτων 
δεν θα αποκλίνουν από τις αγοραίες τιμές. 

Κατά τη διάρκεια χθεσινής ευρείας σύσκεψης στο υπουργείο Οικονομικών, με 
αντικείμενο την αξιοποίηση της ακίνητης περιουσίας του Δημοσίου, αποφασίστηκε: 
* Με σχετική υπουργική απόφαση, την οποία θα υπογράφει ο κ. Γ. Παπαντωνίου και 
η οποία θα δοθεί στη δημοσιότητα την επόμενη εβδομάδα, να αναπροσαρμοστούν οι 
τιμές εκκίνησης των ακινήτων που βρίσκονται εκτός αντικειμενικού συστήματος με 
τις αγοραίες τιμές. Σύμφωνα με ανώτερους υπηρεσιακούς παράγοντες, η απόφαση 
αυτή θα "αναθερμάνει" και πάλι τις δραστηριότητες των φορολογουμένων με τη 
φορολογία κεφαλαίου και που έχουν να κάνουν με γονικές παροχές, μεταβιβάσεις 
ακινήτων και αγοραπωλησίες. 
* Η σταδιακή επέκταση του αντικειμενικού συστήματος των ακινήτων και στην 
υπόλοιπη Ελλάδα, έτσι ώστε μέσα στο 1998 να μην υπάρχει ακίνητο το οποίο να μην 
έχει ενταχθεί στο σύστημα. 
* Οσον αφορά την αξιοποίηση της "κοιμωμένης" ακίνητης περιουσίας, το 
οικονομικό επιτελείο της κυβέρνησης αποφάσισε την εκποίηση ορισμένων ακινήτων, 
αρχής γενομένης από αυτά που έχουν στην κατοχή τους τα υπουργεία Γεωργίας και 
Εθνικής Αμυνας. Η κυβέρνηση υπολογίζει ότι θα εισπράξει περί τα 20 δισ. δρχ.

