ΣΤΟ ΔΙΛΗΜΜΑ ΓΙΑ ΤΙΣ ΔΕΚΟ 


Με αντιπρόταση απαντά η Ν.Δ.

Ρεπορτάζ: Ν. Τσιούτσιας 

ΓΙΑ τις αρχές της επομένης εβδομάδας, Δευτέρα βράδυ για την ακρίβεια, μετατέθηκε 
η αντιπαράθεση μεταξύ κυβέρνησης - αντιπολίτευσης όσον αφορά την επίμαχη 
διάταξη για τις ΔΕΚΟ. Ωστόσο, χθες το βράδυ στη Βουλή διεφάνη πλήρως το τι 
ακριβώς θα συμβεί καθώς ο κ. Κ. Καραμανλής -κατόπιν διαβουλεύσεων και 
ζυμώσεων- ξεκαθάρισε τη στάση της αξιωματικής αντιπολίτευσης επί του θέματος, 
προτείνοντας ένα νέο θεσμικό πλαίσιο για διαρθρωτικές αλλαγές. 

Ο αρχηγός της Ν.Δ. μάλιστα δεσμεύτηκε ότι το κόμμα του θα στηρίξει πλήρως την 
κυβέρνηση εφόσον υιοθετήσει τις προτάσεις του. Ομως, ο κ. Γ. Παπαντωνίου, σε 
σύντομη παρέμβασή του, κατέστησε σαφές πως η κυβέρνηση δεν θα μεταβάλει τις 
θέσεις της και τόνισε ότι όσα προτείνει ο κ. Καραμανλής εφαρμόζονται ήδη στην 
πράξη. 

Συγκεκριμένα, ο πρόεδρος της Ν.Δ. πρότεινε την άμεση εφαρμογή των εξής μέτρων: 
* Ταχεία διαδικασία αποκρατικοποίησης. 
* Κατάργηση των μονοπωλιακών προνομίων και άνοιγμα στον ανταγωνισμό. 
* Αξιοκρατική επιλογή των διοικήσεων με τις διαδικασίες του νόμου 2414/96 που η 
ίδια η κυβέρνηση ψήφισε και έκτοτε παραβιάζει κατάφωρα. Σε περίπτωση μη 
επίτευξης των στόχων που συμφωνούνται παύονται αυτοδικαίως. 
* Υποχρεωτική δημοσίευση ισολογισμών, που να πιστοποιούνται από αξιόπιστους 
ελεγκτικούς φορείς, μέχρι τις 30/6/1998. 
* Τριετή επιχειρησιακά προγράμματα μείωσης ελλειμμάτων. 
* Κανονισμοί προμηθειών που να εξασφαλίζουν τη διαφάνεια. Αντί γι' αυτό η 
κυβέρνηση προχώρησε σε προγραμματικές συμφωνίες κυριολεκτικά στο παρά πέντε 
και με πλήρη αδιαφάνεια. 
* Οριστική κατάρτιση των γενικών κανονισμών προσωπικού με τη σύμφωνη γνώμη 
των δύο μερών (επιχείρηση - εργαζόμενοι) και του αρμόδιου υπουργού, μετά από 
διάλογο με τρίμηνο χρονικό ορίζοντα. 

Ο υπουργός Εθνικής Οικονομίας, αφού τόνισε ότι θα τοποθετηθεί επί της ουσίας 
πλήρως την ερχόμενη Δευτέρα, αρκέστηκε να επισημάνει πως οι προτάσεις του 
προέδρου της Ν.Δ. είναι άνευ ουσιαστικής σημασίας καθότι ήδη όλα αυτά 
εφαρμόζονται δια των υφισταμένων νόμων.

