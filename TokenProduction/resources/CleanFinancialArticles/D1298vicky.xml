ΥΠΟΥΡΓΕΙΟ ΑΝΑΠΤΥΞΗΣ 


Ιδρύονται εφέτος τρία κέντρα για τη μεταφορά τεχνολογίας

ΤΟ ΠΡΩΤΟ ουσιαστικό βήμα για τη μεταφορά ξένης τεχνολογίας στη χώρα 
εγκαινιάζει μέσα στο 1998 το υπουργείο Ανάπτυξης με την εφαρμογή συγκεκριμένης 
πολιτικής που περιλαμβάνει επενδύσεις και επιδοτήσεις 3 δισ. δρχ. για την ίδρυση 
τριών Τεχνολογικών Κέντρων και για μεταφορά τεχνογνωσίας της διεθνούς αγοράς 
σε μικρές και μεσαίες επιχειρήσεις της χώρας. Ειδικότερα στη φάση αυτή, που θα 
θεμελιωθεί και η όλη πολιτική, θα εφαρμοσθούν δύο προγράμματα που θα περιέχουν 
τους εξής αντίστοιχους στόχους: 

Πρώτον, τη δημιουργία τουλάχιστον τριών Κέντρων Μεταφοράς Τεχνολογίας που θα 
αναλάβουν να υποστηρίζουν μεταποιητικές επιχειρήσεις της βιομηχανίας και 
βιοτεχνίας στην προσπάθειά τους να αναζητήσουν, να επιλέξουν και να 
προσαρμόσουν στην παραγωγή τους τη διεθνώς διαθέσιμης τεχνογνωσίας. Τα 
Κέντρα θα αναλαμβάνουν επίσης την ευθύνη για την διάδοση της εγχώριας 
αναπτυσσόμενης τεχνογνωσίας. Το πρόγραμμα του υπουργείου θα καλύψει με 
επιδοτήσεις τη σχετική επένδυση που θα μπορεί να κάνει ελληνικός φορέας νομικών 
προσώπων ή υφιστάμενη εταιρία της Ευρωπαϊκής Ενωσης. Οι αιτήσεις για την 
υπαγωγή στο πρόγραμμα θα γίνονται δεκτές στο υπουργείο Ανάπτυξης μέχρι τις 24 
Απριλίου 1998. Οι επιδοτήσεις θα καλύπτουν δαπάνες για αγορά παγίων, για 
δικτύωση με διεθνή δίκτυα, για σχεδίαση και εκτύπωση πληροφοριακού υλικού, για 
αγορά τεχνογνωσίας στη δημιουργία του Κέντρου κ.λπ. 

Δεύτερον, την ενίσχυση, με επιδοτήσεις, των επιχειρήσεων που αναζητούν στη 
διεθνή αγορά τεχνολογία με σκοπό να συνδέσουν την παραγωγή τους και να 
βελτιώσουν την ανταγωνιστικότητά τους. Οι αιτήσεις για την υπαγωγή στο 
πρόγραμμα θα γίνονται δεκτές μέχρι το τέλος Μαρτίου. Οι επιδοτήσεις θα καλύπτουν 
κάθε δαπάνη που γίνεται για την κάλυψη των αναγκών διασύνδεσης της 
επιχειρήσεως με την αγορά της τεχνογνωσίας και τη μεταφορά της στην Ελλάδα.

