ΚΟΜΙΣΙΟΝ 


Ενίσχυση του ρόλου της Γ. Δ/νσης ΧΧΙΙΙ για τις μικρομεσαίες

Η ΕΥΡΩΠΑΪΚΗ Επιτροπή αποφάσισε χθες να ισχυροποιήσει το ρόλο συντονισμού 
της αρμόδιας για τις μικρομεσαίες επιχειρήσεις Γενικής Διεύθυνσης ΧΧΙΙΙ. Στόχος, 
να διασφαλιστεί ώστε η πολιτική των ΜΜΕ, του εμπορίου και του τουρισμού να 
είναι επικεντρωμένη, συντονισμένη και συνεπής. 

Ετσι, ο επίτροπος Χρήστος Παπουτσής θα προεδρεύει, στο εξής, μιας ομάδας 
επιτρόπων για τις ΜΜΕ και την επιχειρηματικότητα, ώστε να προωθήσει το 
συντονισμό της γενικής προσέγγισης της Επιτροπής. Θα κληθούν να συμμετάσχουν 
στην ομάδα αυτή οι επίτροποι κ. Μπάγκεμαν (βιομηχανία), Βουλφ - Ματίες 
(περιφερειακή πολιτική), Κρεσόν (έρευνα), Μόντι (εσωτερική αγορά), Βαν Μιρτ 
(ανταγωνισμός), Φλιν (κοινωνική πολιτική) και Μπιέρεγκαρντ (περιβάλλον). 

Σε σχετική δήλωση της Επιτροπής για το ρόλο της Γενικής Διεύθυνσης ΧΧΙΙΙ, 
υπογραμμίζεται ότι η πολιτική σημασία των ΜΜΕ και ευρύτερα η πολιτική των 
επιχειρήσεων και η επιχειρηματικότητα αποτελούν τώρα κύρια πολιτικά θέματα στην 
Ε.Ε. Το κείμενο της Επιτροπής, που παρουσιάστηκε στο Ευρωπαϊκό Συμβούλιο της 
Μαδρίτης (Δεκέμβριος 1995), αποτέλεσε το έναυσμα για την εκδήλωση αυτού του 
νέου πολιτικού ενδιαφέροντος, ταυτόχρονα με την ολοένα και μεγαλύτερη 
συνειδητοποίηση ότι οι ΜΜΕ μπορούν να διαδραματίσουν ζωτικό ρόλο στη 
δημιουργία θέσεων εργασίας για την αντιμετώπιση του προβλήματος της ανεργίας 
στην Ε.Ε. Αυτό ενισχύθηκε στη Σύνοδο Κορυφής του Αμστερνταμ, τον Ιούνιο του 
1997, ιδιαίτερα στο ψήφισμα των 15 για την ανάπτυξη και την απασχόληση. 


