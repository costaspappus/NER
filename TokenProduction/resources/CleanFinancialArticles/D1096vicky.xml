Στη Λισσαβόνα 9-10 Οκτωβρίου το 5ο Συνέδριο των Ευρωεπιμελητηρίων


ΟΙ ΝΕΕΣ αγορές και η κατάκτησή τους από το παραγωγικό δυναμικό της Ενωμένης 
Ευρώπης μέσω των Επιμελητηρίων θα συζητηθούν το διήμερο 9-10 Οκτωβρίου στη 
Λισσαβόνα της Πορτογαλίας. Συγκεκριμένα, στο πλαίσιο του 5ου Συνεδρίου των 
Ευρωεπιμελητηρίων, εκπρόσωποι από 1.200 εμπορικά και βιομηχανικά επιμελητήρια 
αλλά και 32 ενώσεις - μέλη του Ευρωεπιμελητηρίου θα συζητήσουν την 
παγκοσμιοποίηση των αγορών που ωθεί τις επιχειρήσεις να στραφούν στις 
αναδυόμενες οικονομικά χώρες, όπως αυτές των Βαλκανίων, του Εύξεινου Πόντου 
και της μεσογειακής λεκάνης. 

Τις εργασίες του συνεδρίου θα παρακολουθήσει πολυμελείς ελληνική 
επιμελητηριακή αντιπροσωπεία λόγω του γνωστού ενδιαφέροντος των ελληνικών 
επιχειρήσεων για εξωστρέφεια στην ευρύτερα γεωγραφική περιοχή. Σημειώνεται ότι 
το συνέδριο της Λισσαβόνας γίνεται από το Ευρωεπιμελητήριο με την υποστήριξη 
της Ευρωπαϊκής Επιτροπής. Για τον λόγο αυτό θα παραστεί και θα μιλήσει στους 
Ευρωπαίους επιμελητηριακούς, ο αντιπρόεδρος της Ε.Ε. Μ. Marin, ο κ. R. Ruggiero, 
γενικός γραμματέας του Παγκόσμιου Οργανισμού Εμπορίου και άλλοι υπουργοί και 
εκπρόσωποι οργανισμών από την Πορτογαλία, Ισπανία αλλά την Ιταλία. 

Για τον γενικό γραμματέα του Ευρωεπιμελητηρίου F. Friedrich, τα ΕΒΕ της Ευρώπης 
επωμίζονται ένα θεμελιώδες έργο, να ευαισθητοποιήσουν τις επιχειρήσεις σε εθνικό 
επίπεδο απέναντι στις οικονομικές δυνατότητες που αντιπροσωπεύουν γι' αυτές οι 
τρίτες αγορές, να προβλέψουν τις ανάγκες τους και να δημιουργήσουν έτσι νέες 
υπηρεσίες εξυπηρέτησης και στήριξης των μελών τους. Ιδιαίτερο ενδιαφέρον θα έχει 
για τους Ελληνες επιμελητηριακούς η συνεργασία μεταξύ κρατών και η αρωγή από 
την Ευρωπαϊκή Ενωση για τη χρησιμοποίηση (αξιοποίηση) του προγράμματος IOPP 
της Κοινότητας. Μέχρι τώρα, το αξιόλογο αυτό πρόγραμμα χρησιμοποιήθηκε από 
γαλλικές και γερμανικές επιχειρήσεις για δραστηριοποίησή τους σε χώρες της 
Κεντρικής και Ανατολικής Ευρώπης. 


