ΓΙΑ ΤΟ ΟΙΚΟΝΟΜΙΚΟ ΕΠΙΤΕΛΕΙΟ ΤΗΣ ΚΥΒΕΡΝΗΣΗΣ 


Μονόδρομος η μείωση δαπανών

Ρεπορτάζ: Γ. Διαμαντόπουλος 

Η ΑΠΟΤΕΛΕΣΜΑΤΙΚΟΤΗΤΑ της οικονομικής πολιτικής του 1998 θα κριθεί από 
το κατά πόσον η κυβέρνηση θα επιχειρήσει μια δραστική συγκράτηση στο χώρο των 
δημοσίων δαπανών. Αυτό τόνιζαν οικονομικοί κύκλοι οι οποίοι προσέθεταν ότι η 
οικονομική πολιτική δεν μπορεί πλέον να βασισθεί σε καμία αύξηση της φορολογίας. 
Αυτό απεδείχθη προσφάτως, όταν η κυβέρνηση προχώρησε σε μείωση του Ειδικού 
Φόρου Κατανάλωσης, προκειμένου να αντιμετωπίσει ενδεχόμενες πληθωριστικές 
πιέσεις. Η ανάγκη για περαιτέρω υποχώρηση του πληθωρισμού αποκλείει κάθε 
παρέμβαση για αύξηση της φορολογίας η οποία επιβαρύνει την κατανάλωση και, 
δεδομένου ότι το επίπεδο φορολόγησης στην Ελλάδα είναι πολύ υψηλό, η 
κυβέρνηση δεν έχει άλλο δρόμο εκτός από ουσιαστικές παρεμβάσεις στο χώρο των 
δημοσίων δαπανών. 

Σύμφωνα με τα δημοσιονομικά δεδομένα, τα πεδία παρέμβασης στις δαπάνες 
εστιάζονται στις επιδοτήσεις και επιχορηγήσεις, στις δαπάνες προσωπικού, ενώ 
παράγοντες του υπουργείου Εθνικής Οικονομίας κάνουν λόγο για σημαντική 
εξοικονόμηση μέσω της εφαρμογής του σχεδίου για συγχώνευση ή κατάργηση 
δημοσίων οργανισμών. Σημειώνεται ότι η κυβέρνηση είχε λάβει πρόσφατα τις 
συστάσεις διεθνών οργανισμών, ότι η περαιτέρω δημοσιονομική προσαρμογή πρέπει 
να προέλθει μέσω της ουσιαστικής συγκράτησης των δημοσίων δαπανών. 

Το βέβαιο είναι ότι η αποκλιμάκωση του πληθωρισμού στο 3% θα αποτελέσει τον 
κεντρικό στόχο της οικονομικής πολιτικής για το 1998. Μια πρόοδος στον τομέα του 
πληθωρισμού θα έχει ως συνέπεια και την υποχώρηση των επιτοκίων με προφανή και 
την υποβοήθηση της δημοσιονομικής εξυγίανσης λόγω της μείωσης των δαπανών για 
τόκους που συνεπάγεται η μείωση των επιτοκίων. 

Οικονομικός παράγων, πάντως, τόνιζε ότι σε καμιά περίπτωση η δημοσιονομική 
εξυγίανση δεν μπορεί να στηριχθεί μόνο στις δαπάνες για τόκους. Χρειάζονται 
ουσιαστικές παρεμβάσεις στις πρωτογενείς δαπάνες. Η κυβέρνηση με τη σύστασή 
της για αύξηση κατά 4% των δαπανών προσωπικού στις ΔΕΚΟ προαναγγέλλει 
ουσιαστικά μια αυστηρή εισοδηματική πολιτική και στην κεντρική διοίκηση.

