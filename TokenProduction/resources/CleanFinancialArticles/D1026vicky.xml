ΟΠΩΣ ΚΑΘΟΡΙΣΘΗΚΑΝ ΑΠΟ ΤΟ ΟΙΚΟΝΟΜΙΚΟ ΕΠΙΤΕΛΕΙΟ ΤΗΣ 
ΚΥΒΕΡΝΗΣΗΣ 


"Σκληροί" οι στόχοι για το 1998

Ρεπορτάζ: Γ. Διαμαντόπουλος 

ΟΙ ΒΑΣΙΚΕΣ μακροοικονομικές παράμετροι της οικονομικής πολιτικής του 1998 
καθορίσθηκαν κατά τη διάρκεια της χθεσινής σύσκεψης του πρωθυπουργού Κ. 
Σημίτη με τον υπουργό Εθνικής Οικονομίας και Οικονομικών Γ. Παπαντωνίου, 
παρουσία του συμβούλου του πρωθυπουργού T. Γιαννίτση. Οι κυβερνητικοί στόχοι 
για το 1998, με βάση το Πρόγραμμα Σύγκλισης, είναι οι εξής: 
* Ο πληθωρισμός θα κινηθεί κάτω του 3%. 
* Το έλλειμμα της Γενικής Κυβέρνησης θα είναι 2,5% του ΑΕΠ. 
* Το χρέος της Γενικής Κυβέρνησης θα είναι 105% του ΑΕΠ. 
* Η πραγματική αύξηση του ΑΕΠ εκτιμάται στο 4%. 

Στους στόχους αυτούς θα προσαρμοσθεί τόσο ο νέος Προϋπολογισμός, όσο και η 
εισοδηματική και νομισματική πολιτική. Η αποκλιμάκωση του πληθωρισμού θα 
αποτελέσει τον βασικό και "δύσκολο" στόχο για το 1998. Σήμερα το μεσημέρι, 
γίνεται στο υπουργείο Εθνικής Οικονομίας ειδική σύσκεψη για τον πληθωρισμό υπό 
τον Γ. Παπαντωνίου και με τη συμμετοχή της υπουργού Ανάπτυξης Β. Παπανδρέου 
και του υφυπουργού Ανάπτυξης Μιχ. Χρυσοχοόδη. Βασικό στοιχείο της οικονομικής 
πολιτικής του 1998 θα είναι η μερική ιδιωτικοποίηση Δημοσίων Οργανισμών. Η 
ΕΥΔΑΠ, τα ΕΛΤΑ, ο ΟΛΠ, ο ΟΛΘ και θυγατρικές της Ολυμπιακής είναι μερικοί 
από τους οργανισμούς που εντάσσονται σε ένα 3ετές πρόγραμμα μετοχοποιήσεων 
δημοσίων οργανισμών. 

Ο Προϋπολογισμός του 1998 θα προβλέπει μείωση των επιχορηγήσεων προς τις 
ΔΕΚΟ και θα ενσωματώνει το δημοσιονομικό όφελος από συγχωνεύσεις ή 
καταργήσεις δημοσίων οργανισμών. Επίσης, το 1998 ο Προϋπολογισμός θα 
ωφεληθεί από την απόδοση μερίσματος από όλες τις ΔΕΚΟ. 

Οι μισθοί το 1998 θα παρακολουθήσουν το στόχο για τον πληθωρισμό ενώ για τις 
προσλήψεις θα τηρηθεί η σχέση 1 προς 5 για όλο τον ευρύτερο δημόσιο τομέα. Στη 
χθεσινή σύσκεψη έγινε ειδική συζήτηση για το Κοινοτικό Πλαίσιο στήριξης το 
οποίο, μετά την ολοκλήρωση της αναθεώρησής του τον Σεπτέμβριο, θα αποτελέσει 
βασικό άξονα της αναπτυξιακής πολιτικής. 

Ο υπουργός Εθνικής Οικονομίας και Οικονομικών Γ. Παπαντωνίου, μετά το τέλος 
της σύσκεψης, αρνήθηκε να αναφερθεί στην ουσία της οικονομικής πολιτικής, 
δηλώνοντας ότι τις γενικές κατευθύνσεις της πολιτικής θα εξαγγείλει ο 
πρωθυπουργός, ενώ τα μέτρα θα εξειδικευτούν με την κατάθεση στη Βουλή του 
Κρατικού Προϋπολογισμού 1998.

