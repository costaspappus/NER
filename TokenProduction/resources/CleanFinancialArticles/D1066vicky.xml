ΓΙΑ ΤΟ 1997 


Στα 500 δισ. το έλλειμμα των ΔΕΚΟ

ΣΤΟ ΥΨΟΣ των 500 δισ. δρχ. ανέρχονται οι ακαθάριστες δανειακές ανάγκες των 
δημοσίων επιχειρήσεων και οργανισμών το 1997, έναντι 327 δισ. δρχ. το 1996, 
σύμφωνα με τα στοιχεία του υπουργείου Εθνικής Οικονομίας. Με δεδομένη την 
εικόνα αυτή, η κυβέρνηση αναζητεί λύσεις για την εξυγίανση των ΔΕΚΟ και σήμερα 
πραγματοποιείται ευρεία σύσκεψη υπό την προεδρία του πρωθυπουργού Κ. Σημίτη 
και με τη συμμετοχή του υπουργού Εθνικής Οικονομίας και Οικονομικών Γ. 
Παπαντωνίου, της υπουργού Ανάπτυξης Βάσως Παπανδρέου, του υπουργού 
Μεταφορών T. Μαντέλη, καθώς και των υφυπουργών Εθνικής Οικονομίας και 
Οικονομικών. 

Στη σύσκεψη θα συζητηθούν τα σχέδια εξυγίανσης των ΔΕΚΟ, αλλά και το 
πρόγραμμα μετοχοποιήσεων δημόσιων οργανισμών. Με δεδομένη τη συνολική 
οικονομική κατάσταση των ΔΕΚΟ, η κυβέρνηση θεωρεί ότι οι μετοχοποιήσεις θα 
στηρίξουν τα αναγκαία επενδυτικά προγράμματα των δημόσιων οργανισμών, οι 
οποίοι σε διαφορετική περίπτωση θα οδηγούνταν σε μεγαλύτερης έκτασης δανεισμό. 
Η πολιτική των μετοχοποιήσεων με ταχύτερους ρυθμούς θεωρείται επιβεβλημένη, 
προκειμένου να στηριχθεί και η κυβερνητική απόφαση για περιορισμένες 
αναπροσαρμογές στα τιμολόγια των ΔΕΚΟ. 

Σημειώνεται ότι ο ακαθάριστος δανεισμός των ΔΕΚΟ, ύστερα από μία τετραετία 
φυσιολογικών αυξήσεων, αναμένεται να σημειώσει σημαντική άνοδο εφέτος, 
γεγονός που προκαλεί προβληματισμό στην κυβέρνηση. 


