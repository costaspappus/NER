
ΣΧΕΤΙΚΗ ΑΝΟΔΟΣ ΤΙΜΩΝ ΣΤΟ ΧΑΑ


Ανοδος τάσεις χαρακτήρισαν τη χθεσινή χρηματιστηριακή συνεδρίαση, στη λήψη της 
οποίας ο Γενικός Δείκτης τιμών κατέγραψε κέρδη της τάξης των 14,53 μονάδων ή 
0,95% κλείνοντας στις 1.543,80 μονάδες. Και τούτο ενώ κατά τη διάρκεια των 
συναλλαγών είχε βρεθεί έως και τις 1.527,69 μονάδες. Η αξία συναλλαγών 
διαμορφώθηκε σε 12,72 δισ. δρχ. επί 3,15 εκατ. τεμαχίων μετοχών που άλλαξαν 
χέρια. Συνολικά εκ των 222 μετοχών που κινήθηκαν οι 138 έκλεισαν με κέρδη και οι 
63 με ζημίες, ενώ 31 δεν παρουσίασαν μεταβολή τιμής. 

Εντονη συναλλακτική δραστηριότητα παρουσίασε η Βιοχάλκο, διακινώντας 1,05 
εκατ. τεμάχια μετοχών, εκ των οποίων το 1,03 με χειροκίνητο πακέτο στην τιμή των 
5.500 δρχ. ακολούθησε η μετοχή του ΟΤΕ, της Τραπέζης Πίστεως, της Εθνικής 
Τραπέζης, της Τιτάν και της Μυτιληναίος. Από πλευράς τεμαχίων, "δραστήρια" ήταν 
η Θεσσαλική, ο ΟΤΕ και η Μυτιληναίος. Στο ανώτερο πλαφόν τερμάτισε τη 
συνεδρίαση η μετοχή της Ελληνικής Εταιρίας Επενδύσεων Χαρτοφυλακίου και 
ακολούθησε η προνομιούχος Λεβεντέρης, η Ridenco, η προνομιούχος Μπαρμπα 
Στάθης, η κοινή Περτσινίδης και η κοινή Καρέλια. Αντίθετα, τις σημαντικότερες 
ζημίες κατέγραψε η μετοχή της Τραπέζης Αθηνών, η κοινή Μπαρμπα Στάθης, η 
Επίλεκτος, η Καλπίνης - Σίμος και η Πειραιώς χρημ. Μισθώσεις. 

Οπως επισημαίνουν έγκυρες χρηματιστηριακές πηγές, η αγορά κινήθηκε για ακόμη 
μία συνεδρίαση σε μάλλον υποτονικούς ρυθμούς, δεδομένου ότι οι θεσμικοί του 
εξωτερικού παραμένουν απόντες και οι λοιποί αναμένουν την έκβαση της 
ψηφοφορίας των Αθανάτων, σχετικά με τον τόπο πραγματοποίησης των Ολυμπιακών 
Αγώνων του 2004. Οπως επισημαίνουν οι ίδιες πηγές, η αγορά έχει ουσιαστικά 
προεξοφλήσει τις εξελίξεις σχετικά με την πορεία του πληθωρισμού και των 
επιτοκίων και κινείται σε παράλληλες γραμμές έως ότου υπάρξει το κατάλληλο 
ειδησεογραφικό έναυσμα για τοποθετήσεις ή ρευστοποιήσεις. Ο ρυθμός -τον οποίο 
γλαφυρά περιγράφουν ως "της ταλαιπωρίας"- αναμένεται να παραμείνει ο ίδιος έως 
τις 5 τρέχοντος οπότε θα λήξει και αυτή η περίφημη υπόθεση της Ολυμπιάδος.

