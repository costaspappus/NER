Ακόμα νοσεί η Σοφοκλέους


 "ΔΕΝ είναι σκόπιμο να πουλήσεις κάτι και να μην είσαι σε θέση να το παραδώσεις". 
Με τα λόγια αυτά, απευθυνόμενος προς εκπροσώπους του Τύπου, χθες, ο πρόεδρος 
του Χρηματιστηρίου Αξιών Αθηνών Εμμ. Ξανθάκης αιτιολόγησε την έως τώρα 
αρνητική του στάση σε ό,τι αφορά την προώθηση της διαφημιστικής εκστρατείας του 
ελληνικού Χρηματιστηρίου. 

"ΔΕΝ έχουμε ολοκληρώσει ακόμη την εργασία μας", πρόσθεσε, "καθώς υπάρχουν 
κενά που πρέπει να πληρωθούν, αλλά πιστεύουμε ότι είναι καιρός να γίνουμε 
γνωστοί". 

ΣΤΗ συνέχεια, με τη βοήθεια Βρετανών εμπειρογνωμόνων, παρουσίασε το νέο 
δείκτη του ΧΑΑ "FTSE/ASE", κύριος στόχος του οποίου είναι η διεθνοποίηση της 
ελληνικής χρηματιστηριακής αγοράς. 

ΤΗΝ ίδια στιγμή στη Σοφοκλέους, περίπου οκτώ μήνες μετά το σκάνδαλο της 
"Δέλτα ΑΧΕ", την ανάκληση της άδειας λειτουργίας δύο ακόμη χρηματιστηριακών 
εταιριών (Εψιλον και Νικηφόρου) και ένα εικοσιτετράωρο μετά τη σύλληψη του 
χρηματιστή Α. Γιαννόπουλου, η αγορά βοούσε. Βοούσε για την αποβολή της 
χρηματιστηριακής εταιρίας "Γ. Κατσούλης ΑΧΕ" από τη συνεδρίαση, αλλά και με 
αφορμή άλλες χρηματιστηριακές που εμφανίζονται έτοιμες να ακολουθήσουν 
σύντομα την ίδια οδό. 

ΔΕΝ υπάρχει αμφιβολία ότι η υιοθέτηση του νέου χρηματιστηριακού δείκτη 
αποτελεί ένα βήμα προς τη σωστή κατεύθυνση. Η επισήμανση, ωστόσο, του κ. 
Ξανθάκη παραμένει επίκαιρη όσο ποτέ. Δεν είμαστε έτοιμοι. Η ελληνική 
χρηματιστηριακή κοινότητα είναι πλήρης αμφιβολιών και υποψιών σχετικά με τη 
διαύγεια της λειτουργίας των μελών της και παραμένει νοσούσα. Το σκάνδαλο της 
"Δέλτα ΑΧΕ" όφειλε να έχει αποτελέσει για την Επιτροπή Κεφαλαιαγοράς έναυσμα 
οριστικής εξυγίανσης της αγοράς. Ωστόσο, η εξέλιξη της διαδικασίας καθάρσεως 
εμφανίζεται να έχει -επί της ουσίας- ελάχιστα προσφέρει προς την επίτευξη του 
τελικού στόχου.

