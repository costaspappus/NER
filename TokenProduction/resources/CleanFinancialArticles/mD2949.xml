
Νέο ρεκόρ στη Σοφοκλέους


ΜΕ ΣΗΜΑΝΤΙΚΑ κέρδη, της τάξης των 18,05 μονάδων ή 1,19%, έκλεισε τελικά 
χθες ο γενικός δείκτης τιμών του ΧΑΑ, στις 1.537,53 μονάδες. Η αξία συναλλαγών 
διαμορφώθηκε σε 24,06 δισ. δρχ., επί 6,69 εκατ. τεμαχίων μετοχών που άλλαξαν 
χέρια. Εγκυρες χρηματιστηριακές πηγές χαρακτήριζαν χθες ως ιδιαίτερα θετική 
εξέλιξη την υπέρβαση των τάσεων εξαργύρωσης κερδών που παρατηρήθηκαν κατά 
την έναρξη της συνεδρίασης και την ανάκαμψη τιμών που σημειώθηκε στη συνέχεια. 

Και τούτο διότι καταδείχθηκε, για μία ακόμη φορά, η δυνατότητα της αγοράς να 
απορροφά υψηλά επίπεδα προσφοράς τίτλων. Σύμφωνα με τις ίδιες πηγές, σαφές 
ήταν χθες το ενδιαφέρον αλλοδαπών θεσμικών επενδυτών επί μετοχών εταιριών 
υψηλής κεφαλαιοποίησης και τραπεζών. 

Στο μεταξύ, ως ιδιαίτερα ελκυστική τοποθέτηση χαρακτηρίζει τους τίτλους του 
Ελληνικού Δημοσίου, με σχετική έκθεσή της, η τράπεζα Merril Lynch. 

Οπως μετέδωσε χθες το ειδησεογραφικό πρακτορείο Reuters, η Τράπεζα επισημαίνει 
ότι οι αποδόσεις των ελληνικών τίτλων εξακολουθούν να είναι υψηλότερες των 
λοιπών αντίστοιχων κοινοτικών και των περισσοτέρων των αναδυομένων χωρών.

