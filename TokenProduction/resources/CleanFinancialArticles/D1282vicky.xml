Σημαντική η ανάκαμψη τιμών στη Σοφοκλέους


ΩΣ ΠΡΟΕΞΟΦΛΗΣΗ κάμψης των επιτοκίων, εκ μέρους του επενδυτικού κοινού, 
εκλάμβαναν χθες έγκυρες πηγές του χώρου τη σημαντική άνοδο τιμών που 
παρατηρήθηκε στο ΧΑΑ. Συγκεκριμένα, ο Γενικός Δείκτης του ΧΑΑ έκλεισε στις 
1.433,17 μονάδες, καταγράφοντας κέρδη της τάξης των 34,78 μονάδων, ή 2,49%. 
Και τούτο ενώ η αξία συναλλαγών διαμορφώθηκε σε 16,72 δισ. δρχ. 

Οπως επεσήμαιναν χθες έγκυροι χρηματιστηριακοί παρατηρητές απευθυνόμενοι προς 
την "Εξπρές", το επενδυτικό ενδιαφέρον τόνωσε η προσδοκία υποχώρησης του 
επιτοκίου της χθεσινής δημοπρασίας εντόκων του Δημοσίου, υπό το "φως" της 
συνεχιζόμενης αποκλιμάκωσης του πληθωρισμού. Παράλληλα, τη θετική ψυχολογία 
της αγοράς υποβοήθησε και η συνέχιση της κάμψης των επιτοκίων στη διατραπεζική, 
καθώς χθες το fixing του Athibor μηνός διαμορφώθηκε σε 16,58%, ενώ κατά τρόπο 
θετικό αντιμετωπίστηκε και η υπερψήφιση της τροπολογίας για τις εργασιακές 
σχέσεις στις ΔΕΚΟ, καθώς εξελήφθη ως εφαλτήριο για τον εξορθολογισμό της 
λειτουργίας ορισμένων τραπεζών του κρατικού τομέα. 

Σύμφωνα με τις ίδιες πηγές, πάντως, η άνοδος τιμών που παρατηρήθηκε χθες στο 
ΧΑΑ ήταν εν πολλοίς αναμενόμενη, δεδομένων των απωλειών που είχαν σημειωθεί 
έως χθες και της συνεπακόλουθησης διαμόρφωσης της τιμής πολλών μετοχών σε 
ελκυστικά επίπεδα. 
ΠΕΡΙΣΣΟΤΕΡΑ ΓΙΑ ΤΟ ΧΡΗΜΑΤΙΣΤΗΡΙΟ

