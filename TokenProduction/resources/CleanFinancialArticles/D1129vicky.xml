ΜΕΤΑ ΤΗΝ ΑΠΟΦΑΣΗ ΤΟΥ ΣτE ΠΟΥ ΑΠΑΓΟΡΕΥΕΙ ΤΟΝ ΕΚΣΥΓΧΡΟΝΙΣΜΟ 
ΤΟΥΣ 


Σε αδιέξοδο οι βιομηχανίες Αττικής

Ρεπορτάζ: Γ. Κράλογλου 

ΘΕΜΑ σοβαρών διαστάσεων, που θα απασχολήσει μέσα στην επόμενη εβδομάδα 
και την πολιτική ηγεσία του υπουργείου Ανάπτυξης, προκαλεί το πλέγμα των 
αποφάσεων του Συμβουλίου της Επικρατείας ("Εξπρές" 9/10/97) που χαρακτηρίζει 
αντισυνταγματικές όλες τις διατάξεις του Π.Δ. 84/84 οι οποίες άφηναν κάποια 
ελάχιστα περιθώρια εκσυγχρονισμού των επιχειρήσεων της Αττικής. 

Οι εκπρόσωποι των επιχειρήσεων της μεταποίησης βασικών κλάδων που 
λειτουργούν στην Αττική (πλέκτες, κλωστοϋφαντουργοί, πλαστικά, έτοιμα ενδύματα, 
ξύλο, ψυγεία, αποθηκευτικοί χώροι κ.λπ.) θεωρούν ότι έφθασε η στιγμή να 
ξεκαθαρίσει πλήρως η υπόθεση του εκσυγχρονισμού των μονάδων του κέντρου και, 
κυρίως, να επαναπροσδιοριστεί η πολιτική βούληση στο θέμα αυτό, μιας και οι 
αποφάσεις του ΣτE ανατρέπουν τελείως το σκηνικό και κυρίως: 
* Ακυρώνουν κάθε δυνατότητα συμμετοχής των μονάδων του κέντρου σε 
προγράμματα χρηματοδότησης επενδύσεων από κοινοτικούς και εθνικούς πόρους. 
* Ανατρέπουν όλους τους μηχανισμούς που είχαν σχηματιστεί για την ενίσχυση των 
επιχειρήσεων του κέντρου, ακόμη και εκείνων που δεν παρεμποδίζονται από 
απαγορευτικές διατάξεις του Π.Δ. 84/84. 
* Αποδυναμώνουν την προσπάθεια του υπουργείου Ανάπτυξης για δημιουργία 
προϋποθέσεων αναβάθμισης της λειτουργίας των εγκαταστάσεων της Αττικής, που 
αντιστοιχούν στο 50% και πλέον του μεταποιητικού δυναμικού της χώρας. 
* Αποκλείουν ακόμη και εκσυγχρονισμό για την προστασία του περιβάλλοντος. 
* Οδηγούν σε κλείσιμο σειρά πολλών μονάδων, με σοβαρές συνέπειες στην αύξηση 
της ανεργίας. 

Από χθες άρχισαν στις βιομηχανικές οργανώσεις συζητήσεις και διαβουλεύσεις για 
την αντιμετώπιση της κατάστασης που προκαλούν οι αποφάσεις του ΣτE, με σκοπό 
να διαμορφωθούν θέσεις και απόψεις που θα τεθούν υπόψη της πολιτικής ηγεσίας 
του υπουργείου Ανάπτυξης, στο πλαίσιο του διαλόγου που βρίσκεται ήδη σε εξέλιξη 
με αντικείμενο τα προβλήματα των βιομηχανιών της Αττικής. 


