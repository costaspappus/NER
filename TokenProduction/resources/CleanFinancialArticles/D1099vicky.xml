Διχάζει την κυβέρνηση η αναθεώρηση του ΚΠΣ


Ρεπορτάζ: Γ. Διαμαντόπουλος ΣΤΟ ΥΠΟΥΡΓΙΚΟ Συμβούλιο θα διευθετηθούν οι 
διαφορές απόψεων συναρμόδιων υπουργείων για την ολοκλήρωση της αναθεώρησης 
του Κοινοτικού Πλαισίου Στήριξης. Το θέμα που εκκρεμεί αφορά τη μετακίνηση 130 
δισ. δρχ. από προγράμματα επαγγελματικής εκπαίδευσης και κατάρτισης, που κινούν 
τα υπουργεία Εργασίας και Παιδείας, σε έργα υποδομής και προγράμματα του 
αγροτικού τομέα. Χθες, ο υπουργός Εθνικής Οικονομίας και Οικονομικών Γ. 
Παπαντωνίου συζήτησε με τον υπουργό Παιδείας Γ. Αρσένη το θέμα της 
μετακίνησης κοινοτικών κονδυλίων από προγράμματα του υπουργείου Παιδείας. 

Η κυβέρνηση επείγεται να καταλήξει, εντός του προσεχούς δεκαπενθημέρου, στο 
τελικό σχέδιο αναθεώρησης του ΚΠΣ, προκειμένου αυτό να τεθεί υπόψη της 
Επιτροπής Παρακολούθησης του Κοινοτικού Πλαισίου Στήριξης, που θα συνέλθει 
στις 30 και 31 Οκτωβρίου. Στο διάστημα αυτό θα υπάρξει συνεργασία και με τις 
αρμόδιες υπηρεσίες της Ευρωπαϊκής Ενωσης, προκειμένου να καμφθούν και οι εκεί 
αντιρρήσεις, που εκφράζονται κυρίως από τον Επίτροπο Π. Φλιν. 

Πάντως, το υπουργείο Εθνικής Οικονομίας θεωρεί ότι η αναθεώρηση του ΚΠΣ 
αποτελεί κρίσιμο ζήτημα, δεδομένου ότι θα προσδώσει μεγαλύτερη "ωριμότητα" στα 
έργα υποδομής και θα στηρίξει το φιλόδοξο πρόγραμμα Δημοσίων Επενδύσεων, 
ύψους 2 τρισ. δρχ., το 1998. Σύμφωνα με εκτιμήσεις, το πιο πιθανό ενδεχόμενο είναι 
η αναθεώρηση του ΚΠΣ να είναι μικρότερη της αρχικώς σχεδιαζόμενης που 
ανέρχεται σε 720 δισ. δρχ. 


