Οριακή αύξηση της βιομηχανικής παραγωγής στο 11μηνο


ΣΕ ΟΡΙΑΚΟ επίπεδο κινείται η άνοδος της βιομηχανικής παραγωγής. Σύμφωνα με 
τα στοιχεία της Εθνικής Στατιστικής Υπηρεσίας, στο 11μηνο Ιανουαρίου - 
Νοεμβρίου 1997 η παραγωγή της βιομηχανίας αυξήθηκε κατά 0,4% σε σύγκριση με 
το αντίστοιχο διάστημα του 1996. Η βιομηχανική παραγωγή τον Νοέμβριο του 1997 
παρέμεινε αμετάβλητη σε σχέση με τον αντίστοιχο μήνα του 1996 (λεπτομέρειες στη 
σελ. 3 της έντυπης έκδοσης). 

Σύμφωνα με τις υπάρχουσες εκτιμήσεις, η εικόνα δεν αναμένεται να μεταβληθεί 
ουσιαστικά τον Δεκέμβριο του 1997, επιβεβαιώνοντας τη συνολική οριακή άνοδο. Η 
βιομηχανική παραγωγή εμφάνισε, το 1997, οριακή άνοδο για δεύτερο συνεχές έτος, 
γεγονός που δημιουργεί σκεπτικισμό, ιδιαίτερα σε σύγκριση με τη συνολική άνοδο 
του Ακαθάριστου Εγχώριου Προϊόντος. Σημειώνεται ότι, για το 1997, η άνοδος του 
ΑΕΠ ήταν 3,4%, ενώ η συμβολή της βιομηχανικής παραγωγής δεν ήταν ανάλογη. 
Σύμφωνα με οικονομικούς κύκλους, η εξέλιξη αυτή σημαίνει ότι όλο και μεγαλύτερο 
μέρος της αύξησης της κατανάλωσης καλύπτεται από εισαγωγές, στοιχείο που 
καταγράφεται και στην αρνητική πορεία του Ισοζυγίου Τρεχουσών Συναλλαγών.

