Νέο Ιστορικό Ρεκόρ


ΣΤΟ ανώτερο ιστορικό σημείο διαμόρφωσής του, έκλεισε χθες ο Γενικός Δείκτης 
τιμών του ΧΑΑ. Και τούτο εν μέσω γενικευμένης αισιοδοξίας σχετικά με την 
περαιτέρω πορεία του. Συγκεκριμένα, το παραδοσιακό "βαρόμετρο" της 
Σοφοκλέους, τερμάτισε τη χθεσινή συνεδρίαση στις 1.740,10 μονάδες σημειώνοντας 
άνοδο 23,76 ή 1,38%. Το προηγούμενο ανώτατο ιστορικό του σημείο (κλείσιμο) 
ήταν οι 1.727,70 μονάδες και είχε σημειωθεί στις 23.5.97, ενώ ο Γενικός Δείκτης είχε 
διακυμανθεί περί το μέσον της συνεδριάσεως της 9ης τρέχοντος έως και τις 1.785,66 
μονάδες. 

Ο νεοεισαχθείς δείκτης FTSE/ASE, ο οποίος απαρτίζεται από 20 μετοχές υψηλής 
εμπορευσιμότητος και κεφαλαιοποίησης, έκλεισε στις 1.025,71 μονάδες, 
καταγράφοντας κέρδη 1,14%. Την ουσιαστικότερη άνοδο των κλαδικών δεικτών 
κατέγραψε εκείνος των βιομηχανικών εταιριών ενώ απώλειες παρουσίασε της 
Παράλληλης Αγοράς και των εταιριών συμμετοχών. Η αξία συναλλαγών ανήλθε σε 
22,96 δισ. δρχ. επί 6,55 εκ. τεμαχίων μετοχών που άλλαξαν χέρια. Εκ των 248 
μετοχών που κινήθηκαν, οι 134 έκλεισαν με κέρδη και οι 93 με απώλειες ενώ 21 δεν 
παρουσίασαν μεταβολή τιμής. 

Στο ανώτερο πλαφόν τερμάτισε τη χθεσινή συνεδρίαση η μετοχή της Καμπάς, η 
προνομιούχος της Πλ. Μακεδονίας, η κοινή ονομαστική της 3Ε, η Πληροφορική 
Εργασίας, η Πουλιάδης, η προν. Ιντεάλ και η κοινή ανώνυμη 3Ε και τούτο κατόπιν 
πληροφοριών περί ενδεχομένου συγχώνευσής της με την "ομόσταυλη" Molino. 
Αντίθετα, τις σημαντικότερες ζημιές κατέγραψε η Ridenco, η Δημητριάδη, η προν. 
Παπουτσάνης, η Αλυσίδα, η Ράδιο - Αθήνα και η προν. Μπουτάρης. Εντονη 
κινητικότητα κατέγραψε η μετοχή του ΟΤΕ, της Εμπορικής Τραπέζης, της Τραπέζης 
Πίστεως, της 3Ε, της Εθνικής Τραπέζης, της Ιονικής Τραπέζης, της Alpha Finance 
και της Μυτιληναίος. 



