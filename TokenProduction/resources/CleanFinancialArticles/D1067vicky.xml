ΜΕ ΤΗ ΔΙΑΘΕΣΗ ΕΝΤΟΚΩΝ 600 ΔΙΣ. 


Τέλος το άγχος για τις λήξεις του Σεπτεμβρίου

ΑΙΣΙΟ τέλος είχε το ..."σήριαλ" της κάλυψης των δανειακών αναγκών του Δημοσίου 
για το μήνα Σεπτέμβριο. Τόσο με τη διάθεση, εχθές, ετήσιων εντόκων γραμματίων 
αξίας 600 δισ. δρχ., μετά την οποία υπερκαλύφθηκαν οι ως άνω ανάγκες, όσο και με 
την περαιτέρω "απόσυρση", από το χαρτοφυλάκιο των επενδυτών, των 
βραχυπρόθεσμων τίτλων με παράλληλη αντικατάστασή τους με τίτλους 
μακροχρόνιας διάρκειας. 

Ενδεικτική είναι, εν προκειμένω, η κάλυψη των λήξεων τέλους Σεπτεμβρίου από 
έντοκα ύψους ενός τρισ. δρχ., κατά τα δύο τρίτα από όλους τους -βραχυχρόνιους- 
τίτλους εχθές και κατά το ένα τρίτο από ομόλογα (την προηγούμενη εβδομάδα) μέσω 
των οποίων επιδιώκεται η επιμήκυνση του δημοσίου χρέους. Επισημαίνεται, πάντως, 
η αυξημένη (από 0,60 έως 0,70 μονάδες, έναντι 0,45 μονάδων που ίσχυε) προμήθεια 
που έλαβαν οι τράπεζες για να τοποθετήσουν κεφάλαια σε έντοκα. 


