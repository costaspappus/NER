Πολιτικοοικονομική μάχη για το μέλλον της ΑΓΝΟ


Ρεπορτάζ: Μιχ. Παπανίδης 

ΣΕ ΠΡΑΓΜΑΤΙΚΟ αγώνα δρόμου επιδίδονται οι εμπλεκόμενες στην επεξεργασία 
και διάθεση γάλακτος και γαλακτοκομικών προϊόντων εταιρίες, για την εξαγορά της 
συνεταιριστικής γαλακτοβιομηχανίας ΑΓΝΟ, η οποία σύμφωνα με αποκλειστικές 
πληροφορίες της "Εξπρές" προωθείται προς πώληση από τον κύριο μέτοχο που είναι 
η ΑΤΕ. 

Με βάση καλά πληροφορημένες πηγές, δεν υπάρχει γαλακτοκομική και τυροκομική 
επιχείρηση μεσαίου και μεγάλου μεγέθους, ελληνική και ξένη, που να μην έχει 
εκδηλώσει με τον έναν ή τον άλλο τρόπο ενδιαφέρον για την εξασφάλιση των 
μετοχών της ΑΓΝΟ. 

Η ενδεχόμενη αγορά εξασφαλίζει απόλυτο στρατηγικό πλεονέκτημα στον τομέα του 
γάλακτος στην Ελλάδα, πολλαπλασιάζει τις ζώνες επιρροής και θέτει την ισχυρότερη 
ίσως υποψηφιότητα για άμεση επέκταση στα Βαλκάνια. Οι ξένες 
γαλακτοβιομηχανίες και κυρίως οι ολλανδικές, οι γαλλικές και οι γερμανικές, εάν 
κατορθώσουν να αγοράσουν μετοχές της ΑΓΝΟ ουσιαστικά επιτυγχάνουν -άμεσα- 
ανταγωνιστική διείσδυση στην ελληνική αγορά. 

Τέλος οι μικρότερες γαλακτοκομικές και τυροκομικές επιχειρήσεις με την εξαγορά 
της ΑΓΝΟ εισέρχονται στο παιγνίδι του μεγάλου ανταγωνισμού με νέες προοπτικές 
και επιδιώξεις. Η Αγροτική Τράπεζα, από την πλευρά της, φαίνεται να μην 
ενδιαφέρεται ιδιαιτέρως για τις επιπτώσεις στην αγορά γάλακτος από την πώληση της 
μεγαλύτερης συνεταιριστικής γαλακτοβιομηχανίας. 

Πρώτη της προτεραιότητα είναι η είσπραξη ενός μέρους των 23,8 δισ. δρχ. που της 
οφείλει η ΑΓΝΟ και που ουσιαστικά δεν υπάρχει περίπτωση να εισπράξει τα επόμενα 
χρόνια. Πρέπει στο σημείο αυτό να υπενθυμίσουμε την πρόσφατη ρύθμιση ύψους 
500 εκ. δρχ. εκ των χρεών της βιομηχανίας, που προώθησε στη Βουλή το υπουργείο 
Γεωργίας πριν από δύο μήνες περίπου. Η ρύθμιση έγινε αλλά βεβαίως το πρόβλημα 
δεν λύθηκε. 

Η απάντηση στο εύλογο ερώτημα που δημιουργείται είναι απλή: Το υπουργείο 
Γεωργίας από την πλευρά του δεν επιθυμεί να ιδιωτικοποιήσει την ΑΓΝΟ. Δίδοντας 
μεγαλύτερη σημασία στην πολιτική διάσταση της πώλησης και λιγότερη στο άμεσο 
οικονομικό συμφέρον της Αγροτικής Τράπεζας επιδιώκει την μετεξέλιξη της ΑΓΝΟ 
σε Ανώνυμη Συνεταιριστική Εταιρία κατά το παράδειγμα της Δωδώνη. 

Μάλιστα, η θέση του αρμοδίου υφυπουργού είναι ότι για λόγους ισορροπίας της 
αγοράς και για την προστασία του κυκλώματος παραγωγής νωπού γάλακτος η ΑΤΕ 
θα πρέπει να συνεχίσει να διατηρεί στην πλειοψηφία των μετοχών. Την τελική 
απόφαση όμως δεν θα πάρει κανείς άλλος εκτός της κυβερνητικής επιτροπής που ήδη 
έχει ενημερωθεί σχετικά και αναμένεται να συνεδριάσει στο άμεσο μέλλον. 

Πάντως, σύμφωνα με άλλες αποκλειστικές πληροφορίες της "Εξπρές", η μελέτη 
βιωσιμότητας που έχουν υποβάλει οι ελεγκτές τους οποίους έχει τοποθετήσει η ΑΤΕ 
στη γαλακτοβιομηχανία αναφέρει ρητά ότι η ΑΓΝΟ μπορεί να εξυγιανθεί εάν 
ενισχυθεί από το κράτος με 5 δισ. δρχ. 

Η τοποθέτηση αυτή αποτελεί πραγματική βόμβα για την διοίκηση της ΑΤΕ που 
φαίνεται να μην είναι διατεθειμένη να εκταμιεύσει άλλα 5 δισ. δρχ. χωρίς να 
εισπράξει προηγουμένως το ποσό των 23,8 δισ. δρχ., που ήδη της οφείλεται. Πάντως 
η "μάχη της ΑΓΝΟ", δεν πρόκειται να αργήσει και αναμένεται σφοδρότατη, και με 
απρόβλεπτες διαστάσεις.

