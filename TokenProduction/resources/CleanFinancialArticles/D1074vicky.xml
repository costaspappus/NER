ΑΠΟ ΤΗΝ ΕΛΛΗΝΙΚΗ ΦΑΡΜΑΚΟΒΙΟΜΗΧΑΝΙΑ 


Αντιδράσεις για τις νέες τιμές φαρμάκων

Ρεπορτάζ: Β. Τζοβάρας 

Η ΦΑΡΜΑΚΕΥΤΙΚΗ αγορά βρίσκεται και πάλι σε αναταραχή, εγκυμονούσα 
απρόβλεπτες εξελίξεις στον κλάδο. Η σκοπιμότητα, η ωφελιμότητα και η 
αποτελεσματικότητα του νέου συστήματος κοστολόγησης καθώς και ο περίφημος 
εξορθολογισμός των φαρμακευτικών δαπανών αμφισβητούνται έντονα από όλους 
τους εμπλεκόμενους φορείς, ενώ κορυφαίοι εκπρόσωποι του κλάδου δήλωναν χθες 
πως τα νέα μέτρα (και οι τιμές που ανακοινώθηκαν) ευνοούν μακροπρόθεσμα και 
πάλι τις ξένες πολυεθνικές, σε βάρος της ελληνικής φαρμακοβιομηχανίας, αφού 
μεταφέρουν "έσοδα" από τα εγχωρίως παραγόμενα στα έτοιμα εισαγόμενα. 

Οι φορείς του κλάδου εκτιμούν ότι και αυτό το σύστημα τιμών θα οδηγήσει σε 
συνεχή μείωση του μεριδίου της εγχώριας φαρμακοβιομηχανίας, σε βαθμό ώστε τον 
επόμενο χρόνο τα έτοιμα εισαγόμενα φάρμακα να καλύπτουν το 70% των αναγκών 
της αγοράς, έναντι 55% περίπου σήμερα και μεριδίου 20% που τους αντιστοιχούσε 
την προηγούμενη πενταετία. 

Το υπουργείο Ανάπτυξης έδωσε χθες στη δημοσιότητα τις νέες τιμές, που είναι κατά 
περίπτωση μειωμένες μέχρι και 70% ή αυξημένες μέχρι και 25%, παρά το γεγονός 
ότι τουλάχιστον 150 ιδιοσκευάσματα δικαιούνταν αυξήσεις πάνω από 100%, όπως 
παραδέχθηκε ο ίδιος ο υφυπουργός Ανάπτυξης. Σε 80 δισ. δρχ. ετησίως εκτιμά το 
υπουργείο το οικονομικό όφελος από τα νέα μέτρα. Στην πραγματικότητα, το όφελος 
είναι πολύ μικρότερο, διότι το μισό σχεδόν ποσοστό των μειώσεων αφορούσαν 
φόρους και έσοδα ταμείων. 

Να σημειωθεί ότι το σύνολο των φαρμακευτικών επιχειρήσεων (φαρμακευτικών και 
εισαγωγικών) θα επιβαρυνθεί με λιγότερο από 2 δισ. δρχ., ως συμμετοχή στην 
προσπάθεια εξορθολογισμού των δαπανών για φάρμακα. 


