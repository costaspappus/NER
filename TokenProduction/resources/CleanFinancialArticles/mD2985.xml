
ΣΗΜΑΝΤΙΚΗ ΚΑΜΨΗ ΤΟΥ ΓΕΝΙΚΟΥ ΔΕΙΚΤΗ


Σημαντικές απώλειες, της τάξης των 26,38 μονάδων ή 1,63%, παρουσίασε χθες ο 
Γενικός Δείκτης τιμών του ΧΑΑ κλείνοντας στις 1.592,82 μονάδες. Και τούτο ενώ 
διακυμάνθηκε μεταξύ 1.591,73 και 1.620,53 μονάδων. Η αξία συναλλαγών σημείωσε 
μικρή άνοδο διαμορφούμενη σε 9,96 δισ. δρχ. επί 2,84 εκ. τεμαχίων μετοχικών 
τίτλων που άλλαξαν χέρια. 

Συνολικά εκ των 217 μετοχών που κινήθηκαν, οι 51 έκλεισαν με κέρδη και οι 144 με 
ζημιές, ενώ 22 δεν παρουσίασαν μεταβολή τιμής. Οπως επισημαίνουν έγκυρες 
χρηματιστηριακές πηγές, η αγορά εκτίμησε αρνητικά τις τοποθετήσεις του υπουργού 
ΕΘΟ Γιάννου Παπαντωνίου, κατά την προηγουμένη και αντέδρασε αναλόγως. 
Ειδικότερα, όπως επισημαίνουν οι ίδιες πηγές, κρίνεται ιδιαιτέρως αμφίβολο εάν ο 
εξαγγελθείς στόχος περιορισμού των κρατικών δαπανών θα καταστεί εφικτός, ενώ το 
επόμενο έτος αναμένεται να αποδειχθεί ιδιαίτερης λιτότητας, γεγονός οπωσδήποτε 
αρνητικό για τα αποτελέσματα των εισηγμένων εμπορικών και βιομηχανικών 
επιχειρήσεων που προσανατολίζουν τις πωλήσεις τους στην εγχώρια αγορά. 

Πάντως, όπως προσθέτουν οι ίδιες πηγές, στο επίκεντρο του ενδιαφέροντος 
παραμένει η έκβαση της 5ης Σεπτεμβρίου σε ό,τι αφορά στην υποψηφιότητα της 
χώρας μας για την ανάληψη της διοργάνωσης των Ολυμπιακών Αγώνων του 2004. 
Ετσι, η αγορά δεν έχει ακόμη τοποθετηθεί επί συγκεκριμένων τίτλων, προς τη μία ή 
την άλλη κατεύθυνση, τηρώντας κατ' ουσίαν στάση αναμονής. Αναμονής 
εκνευριστικής και επίπονης, η οποία κατά τη χθεσινή συνεδρίαση μεταφράστηκε σε 
αθρόες πωλήσεις. 

Κατά τα λοιπά, κινητικότητα παρουσίασε χθες ο τίτλος των Επιχειρήσεων Αττικής, 
επί του οποίου διακινήθηκαν και δύο χειροκίνητα πακέτα από 150.000 τεμ. και 
230.000 τεμ. στις τιμές των 3.020 και 3.030 δρχ. ανά μετοχή αντιστοίχως. Επίσης 
κινητική εμφανίσθηκε η μετοχή του ΟΤΕ, της Τραπέζης Αττικής και της Βαλκάν 
Εξπόρτ, όπως και της Ακτωρ, επί τη βάσει δημοσιευμάτων.

