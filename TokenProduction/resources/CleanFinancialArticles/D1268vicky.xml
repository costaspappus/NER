Πρώιμη άνοιξη για τα διεθνή χρηματιστήρια


ΟΙ ΑΓΟΡΕΣ μετοχικών αξιών της Ευρώπης τερμάτισαν χθες σε επίπεδα ρεκόρ, 
τροφοδοτούμενες από τον τομέα των φαρμακευτικών εταιριών, όπου τα σχέδια των 
εταιριών Glaxo και Smithkline Beecham να δημιουργήσουν τον μεγαλύτερο 
φαρμακευτικό όμιλο στον κόσμο προκάλεσαν ευφορία στα χρηματιστήρια. Στο 
Λονδίνο (αύξηση 2,57%), στη Φρανκφούρτη (1,86%), στο Παρίσι (0,48%)και στη 
Ζυρίχη (1,60%), οι σχετικοί δείκτες ανέβηκαν σε ύψη - ρεκόρ, ενώ και στα υπόλοιπα 
μεγάλα χρηματιστήρια της Ευρώπης και της Ασίας σημειώθηκε επίσης άνοδος - στη 
δεύτερη περίπτωση, μάλιστα, πολύ μεγάλη. 

Θα πρέπει να σημειωθεί ότι η σημαντική βελτίωση στην Ασία συνέβαλε στην 
ενίσχυση του θετικού κλίματος στις ευρωπαϊκές αγορές, αν και κατά βάση η 
συγχώνευση των δύο εταιριών, των οποίων η χρηματιστηριακή αξία φτάνει τα 123 
δισ. λίρες, υπήρξε η κύρια δύναμη ανόδου. Στη μεγαλύτερη αγορά της Ευρώπης, το 
Λονδίνο, ο δείκτης FTSE-100 σημείωσε ρεκόρ, για τέταρτη συνεχή χρηματιστηριακή 
ημέρα. 

Ομως, η μεγάλη άνοδος που σημειώθηκε στις αγορές της Ασίας ήταν η κινητήρια 
δύναμη και της αμερικανικής αγοράς. Οι επενδυτές επέστρεψαν στη Γουώλ Στρητ, 
καθώς το θετικό κλίμα διασκέδασε τις ανησυχίες που έχει προκαλέσει η οικονομική 
κρίση που μαστίζει τις ασιατικές χώρες. Ο δείκτης Dow Jones, μολονότι 
απομακρύνθηκε προς το τέλος της συνεδρίασης από τα υψηλότερα επίπεδα των 
8.122 μονάδων, έκλεισε στις 8.107,78 μονάδες, αποκομίζοντας κέρδη της τάξης του 
2,55%.

