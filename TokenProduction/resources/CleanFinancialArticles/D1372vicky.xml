ΜΕ ΣΥΝΕΡΓΑΣΙΑ ΥΠΕΘΟ - ΜΟΔ 


Παρεμβάσεις σε 12 τομείς του ΚΠΣ

Ρεπορτάζ: Γ. Διαμαντόπουλος 

ΔΡΑΣΤΙΚΕΣ παρεμβάσεις σε 12 βασικούς τομείς του Κοινοτικού Πλαισίου Στήριξης 
δρομολογεί το υπουργείο Εθνικής Οικονομίας σε συνεργασία με τη ΜΟΔ. Πρόκειται 
για 5 εθνικά προγράμματα και 8 περιφερειακά, τα οποία εμφανίζουν χαμηλότερη 
πρόοδο στην υλοποίηση ή παρουσιάζουν ιδιαιτερότητες που πρέπει να 
αντιμετωπιστούν. 

Οι παρεμβάσεις εντοπίζονται: 
* 1. Στα προγράμματα που υλοποιούν τα υπουργεία Εργασίας, Παιδείας, Υγείας, 
Πολιτισμού και ΠΕΧΩΔΕ. 
* 2. Στα προγράμματα που υλοποιούν οι περιφέρειες Δυτ. Μακεδονίας, Θεσσαλίας, 
Στερεάς Ελλάδος, Πελοποννήσου, Ιόνιων Νησιών, Βορείου Αιγαίου και Νοτ. 
Αιγαίου. 

Οι παρεμβάσεις αυτές αφορούν τόσο θεσμικές αλλαγές όσο και επαναξιολόγηση των 
έργων που υλοποιούνται, ώστε τα προγράμματα αυτά να αποκτήσουν ταχύτερη 
δυναμική και να καλυφθεί το "χαμένο έδαφος" στην μέχρι τώρα υλοποίηση. 
Σημειώνεται ότι στην τριετία 1994 - 1996, το πρόγραμμα του τομέα "Υγεία" είχε 
απορροφήσει μόλις το 4% των συνολικών δαπανών για την εξαετία 1994 - 1999, ενώ 
τα προγράμματα του υπουργείου Εργασίας κινούνταν γύρω από ένα ποσοστό της 
τάξεως του 13%. 

Σύμφωνα με παράγοντες του υπουργείου Εθνικής Οικονομίας η λειτουργία της ΜΟΔ 
και η δραστηριοποίηση των ιδιωτών συμβούλων αξιολόγησης παρέχει τη δυνατότητα 
επιλεκτικών παρεμβάσεων σε επιμέρους προγράμματα του ΚΠΣ, με στόχο τη 
διόρθωση ατελειών και παραλείψεων, που αποτελούν βασικές αιτίες καθυστέρησης 
στην υλοποίηση των προγραμμάτων. 

Οπως προκύπτει από τη μέχρι σήμερα δραστηριοποίηση των ιδιωτών συμβούλων, το 
κύριο βάρος δίδεται στη σύνταξη των τεχνικών δελτίων των έργων, στην κατάρτιση 
των μελετών, όπου αυτές είναι αναγκαίες, ενώ αντιμετωπίζονται τακτικά και 
κατασκευαστικά ή άλλης φύσεως προβλήματα που ανακύπτουν κατά τη φάση 
υλοποίησης των έργων. 

Σημειώνεται ότι οι διαπιστώσεις και παρατηρήσεις όσον αφορά τους ρυθμούς 
υλοποίησης των επιμέρους προγραμμάτων του ΚΠΣ θα οδηγήσουν στην 
αναθεώρηση του Σεπτεμβρίου.

