Διαφωνίες στη ρύθμιση για τα πανωτόκια


ΟΙ ΝΟΜΙΣΜΑΤΙΚΕΣ εξελίξεις -και όχι μόνον- θα είναι το αντικείμενο της 
σημερινής συνάντησης του υπουργού Εθνικής Οικονομίας και Οικονομικών Γ. 
Παπαντωνίου με τον διοικητή της Τραπέζης της Ελλάδος Λ. Παπαδήμο. Η 
συνάντηση γίνεται μία ημέρα μετά την "υποχρεωτική" καταβολή εκ μέρους του 
Δημοσίου αυξημένου επιτοκίου για τα ετήσιας διάρκειας έντοκα γραμμάτιά του 
(ρεπορτάζ σε άλλη στήλη) και την πίεση που ασκήθηκε, ως εκ τούτου, στις τράπεζες 
να προχωρήσουν σε αυξήσεις επιτοκίων. Πέραν όμως αυτών, οι κ. Παπαντωνίου και 
Παπαδήμος θα συζητήσουν και ειδικότερα θέματα του πιστωτικού χώρου, όπως για 
παράδειγμα την αναληφθείσα από την κυβέρνηση πρωτοβουλία για νομοθετική 
ρύθμιση στο θέμα του ανατοκισμού των τραπεζικών δανείων, μετά την πρόσφατη 
απόφαση του Αρείου Πάγου σχετικά με τα λεγόμενα "πανωτόκια". Το συγκεκριμένο 
θέμα συζήτησε, χθες, ο υπουργός Εθνικής Οικονομίας με τον διοικητή της Εθνικής 
Τράπεζας και πρόεδρο της Ενωσης Ελληνικών Τραπεζών Θ. Καρατζά. Η συζήτηση 
δεν κατέληξε σε αποφάσεις, κυρίως σε ό,τι αφορά τον αναδρομικό ή όχι χαρακτήρα 
της ρύθμισης. 

Το ΛΠΕΘΟ προβληματίζεται για το εάν πρέπει να ορισθεί νομοθετικά ότι ο 
εκτοκισμός, όπως εφεξής ισχύει, θα καλύπτει υποχρεωτικά και προϋπάρχουσες του 
νόμου δανειακές συμβάσεις ή εάν θα διατυπωθεί, απλώς, από το υπουργείο και την 
T.Ε. σύσταση προς τις τράπεζες για επέκταση των νέων συνθηκών και σε συμβάσεις 
του παρελθόντος. Από την πλευρά τους, οι τράπεζες ισχυρίζονται ότι σε ένα 
ανταγωνιστικό περιβάλλον δεν επιβάλλονται με νόμο παρεμβάσεις που και νομικώς 
πάσχουν.

