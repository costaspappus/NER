ΓΙΑ ΤΗ ΔΕΛΤΑ ΑΧΕ 


Στο εδώλιο η ...μισή Σοφοκλέους

Ρεπορτάζ: Ν. Γ. Δρόσος 

ΣΤΗΝ κατάθεση αστικής αγωγής εναντίον όσων ενέχονται στην υπόθεση της "Δέλτα 
ΑΧΕ" για την ανάκτηση ποσού ύψους 2,6 δισ. δρχ. το οποίο κατέβαλαν το Κοινό 
Συνεγγυητικό Κεφάλαιο και η ΑΕ Αποθετηρίων Τίτλων, για την κάλυψη του 
ανοίγματος που δημιούργησε το μεγαλύτερο χρηματιστηριακό σκάνδαλο των 
τελευταίων ετών, προσανατολίζεται ο Σύνδεσμος των Μελών του ΧΑΑ. 

Παράλληλα, αναφερόμενος χθες στις τελευταίες -δικαστικές πλέον- εξελίξεις στο 
χώρο της κεφαλαιαγοράς και τη σταδιακή προσέλευση σημαντικού αριθμού 
χρηματιστών στην Ευελπίδων, ο πρόεδρος του ΣΜΕΧΑ Π. Κονταλέξης επεσήμανε, 
μεταξύ άλλων, ότι "είναι δύσκολο να κάνουμε σχόλιο όταν η Δικαιοσύνη κάνει τη 
δουλειά της. Αυτό όμως που μπορούμε να πούμε είναι ότι εκφράζουμε την 
ικανοποίησή μας γιατί ο λεπτομερής τρόπος προσέγγισης της υπόθεσης από τον 
ανακριτή δίνει την εντύπωση ότι θα βρεθούν οι πραγματικοί ένοχοι και συνένοχοι 
και θα αποδοθούν οι ευθύνες". 

Το κλίμα πάντως, χθες, μεταξύ των χρηματιστών ήταν ιδιαίτερα βαρύ, καθώς πέραν 
των 12-15 εταιριών που φέρονται ως αναμεμιγμένες στην υπόθεση της "Δέλτα", 
σταδιακά έρχονται στο προσκήνιο και άλλες, όπως αυτή του Ναυπλίου ως προς την 
οποία κατηγορούνται για υπεξαίρεση σε βαθμό κακουργήματος τρία ακόμη μέλη του 
ΧΑΑ (Χρυσοχοόδης, Βοϊλής και Καραμανώφ) και της Λαυρεωτικής, εντείνοντας την 
ήδη βεβαρημένη εικόνα που δημιούργησαν οι προφυλακίσεις των Δ. Αργυριάδη και 
Π. Τρύφωνα.

