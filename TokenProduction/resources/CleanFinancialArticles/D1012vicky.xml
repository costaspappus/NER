ΣΤΗ "ΜΑΧΗ" ΤΩΝ ΡΕΚΟΡ ΚΑΙ ΤΟ ΔΟΛΑΡΙΟ 


Ο ...πήχης έφτασε στις 296 δρχ.!

ΣΤΙΣ 295,98 δραχμές πωλείται σήμερα το δολάριο στην Αθήνα (τραπεζογραμμάτια). 
Η τιμή fixing του δολαρίου κυμαίνεται πλέον στις 293,05 δρχ. (+0,56%), με 
αποτέλεσμα η δραχμή να βρίσκεται στα χαμηλότερα επίπεδα ισοτιμίας της με το 
πράσινο χαρτονόμισμα. 

Η αποδυνάμωση του ελληνικού νομίσματος συνεχίζεται παράλληλα με την ενίσχυση 
του δολαρίου στις διεθνείς χρηματαγορές. Στο Λονδίνο η τιμή του ανήλθε στα 
1,8788 - 8798 μάρκα (+0,77%), ενώ στη Νέα Υόρκη είχε πλησιάσει τα 1,8785 - 8795 
μάρκα, αργά το απόγευμα. 

Αν και σύμφωνα με όλες τις ενδείξεις το δολάριο μπορεί να πλησιάσει αποφασιστικά 
σε υψηλότερα επίπεδα, την Τρίτη εκδηλώθηκαν οι πρώτες επίσημες αντιρρήσεις για 
την ανεξέλεγκτη πορεία του. 

Το οικονομικό ινστιτούτο IFO στη Γερμανία προέβλεψε διακριτική παρέμβαση της 
Κεντρικής Τράπεζας της χώρας εάν το δολάριο εισέλθει στην επικίνδυνη ζώνη των 
1,90 μάρκων. 

Ο οικονομολόγος Β. Λάιμπφρις ανέφερε χαρακτηριστικά ότι θα κτυπήσει ο κώδων 
κίνδυνου στη Φρανκφούρτη, στην περίπτωση που επιβεβαιωθούν τα σενάρια τα 
οποία φέρουν το δολάριο να φλερτάρει σε ελάχιστη απόσταση από τα 2 μάρκα. 

Σήμερα η δημοσιοποίηση των στοιχείων της ανεργίας στη Γερμανία το μήνα Ιούλιο 
θα αποδειχθεί καθοριστική για τις αντιδράσεις των επενδυτών, οι οποίοι 
παρακολουθούν συστηματικά τα οικονομικά μεγέθη στη χώρα του καγκελάριου Κολ.

