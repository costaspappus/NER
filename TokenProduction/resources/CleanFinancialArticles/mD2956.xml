
Ανοδος τιμών στο ΧΑΑ


ΣΧΕΤΙΚΗ άνοδος τιμών παρατηρήθηκε κατά τη χθεσινή χρηματιστηριακή 
συνεδρίαση, στη λήξη της οποίας ο Γενικός Δείκτης Τιμών κατέγραφε κέρδη 20,65 
μονάδων ή 1,38%, κλείνοντας στις 1.514,18 μονάδες. Και τούτο ενώ συνολικά 
διακυμάνθηκε μεταξύ 1.493,67 και 1.516,22 μονάδων. Η αξία συναλλαγών 
παρέμεινε και χθες σε χαμηλά επίπεδα, καθώς δεν υπερέβη τα 12,8 δισ. δρχ. επί 4,53 
εκατ. τεμαχίων μετοχών που άλλαξαν χέρια. 

Συνολικά κινήθηκαν 225 μετοχές εκ των οποίων οι 132 ανοδικά και οι 70 πτωτικά 
ενώ 23 δεν παρουσίασαν μεταβολή τιμής. Οπως επισημαίνουν έγκυρες 
χρηματιστηριακές πηγές, η αγορά παραμένει υποτονική, καθώς δεν συντρέχουν 
ουσιαστικοί λόγοι αναζωπύρωσης του επενδυτικού ενδιαφέροντος. 

Η σχετική άνοδος τιμών που παρατηρήθηκε αποδίδεται, σύμφωνα με τις ίδιες πηγές, 
στη μικρότερη του αναμενομένου άνοδο του πληθωρισμού μηνός Ιουνίου στο 
επίπεδο του 5,5% ενώ η αγορά είχε εκτιμήσει ότι το σχετικό μέγεθος θα 
διαμορφωνόταν σε 5,6% έναντι του 5,4% του μηνός Μαίου. 

Σύμφωνα με τις ίδιες πηγές, υπήρξε σχετική "υποβοηθητική" δραστηριότητα σε 
μετοχές τραπεζών, η οποία στη συνέχεια λειτούργησε θετικά και για τη λοιπή αγορά 
καθώς βελτίωσε σχετικά το "κλίμα". Εκ των κλαδικών δεικτών τα σημαντικότερα 
κέρδη κατέγραψε ο δείκτης των βιομηχανικών εταιριών, ενώ ακολούθησε εκείνος 
των εταιριών συμμετοχών. 

Σημειώνεται ότι με χειροκίνητη πράξη διακινήθηκε χθες πακέτο 2 εκατ. τεμαχίων 
μετοχών της εταιρίας του ομίλου Στασινόπουλου "Χαλκόρ", στην τιμή των 2.200 
δρχ. ανά μετοχή και αντισυμβαλλόμενους Ελληνες και αλλοδαπούς θεσμικούς 
επενδυτές. Την πώληση των μετοχών συντόνισε η Alpha Finance και οι σχετικές 
πράξεις έγιναν μέσω των χρηματιστηριακών εταιριών Αλφα, Τέλεσις, Εθνική και 
Ερμής. 

Στο ανώτερο πλαφόν βρέθηκε χθες η μετοχή της εταιρίας Πληροφορική Εργασίας, 
της Αφοί Λαμπρόπουλοι και της ΟΙΝΕΡΓΑ ενώ τις σημαντικότερες ζημίες 
κατέγραψε η Μαξίμ-Περτσινίδης.

