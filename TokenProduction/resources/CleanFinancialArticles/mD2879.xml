Νέες προοπτικές ανάπτυξης


ΤΕΡΑΣΤΙΑ οικονομική επιτυχία συνιστά για την Ελλάδα η διαγραφόμενη προοπτική 
εισροής κοινοτικών πόρων ύψους 8 τρισ. δρχ. κατά την 7ετία 2000-2006. Το νέο 
πακέτο Σαντέρ, εφόσον τελικά εγκριθεί η πρόταση της Κομισιόν και δεν 
μεταβληθούν οι όροι κατανομής του, όχι μόνον είναι αυξημένο κατά 18% σε 
σταθερές τιμές έναντι του β' πακέτου Ντελόρ (1994-1999), αλλά και ισοδυναμεί 
ετησίως με ανάπτυξη σε ποσοστό 3,5% επί του ΑΕΠ της χώρας. Αν, μάλιστα, 
συνυπολογισθούν και οι υποχρεωτικά δεσμευόμενοι εθνικοί πόροι 
συγχρηματοδότησης των έργων τα οποία θα τροφοδοτήσει το πακέτο Σαντέρ, τότε η 
συνολική τονωτική ένεση στην ελληνική οικονομία ανέρχεται σε 4,8% επί του ΑΕΠ 
ετησίως. Γίνεται, δηλαδή, αντιληπτό πως και μόνον από την αξιοποίηση του πακέτου 
Σαντέρ είναι δυνατόν να απορροφηθεί σταδιακά η υψηλή ανεργία που πλήττει τη 
χώρα. 

ΜΕ παρόμοιας έκτασης και ισχύος ποταμούς κεφαλαίων να εισρέουν στη χώρα, η 
οικονομική απογείωση και ο εκσυγχρονισμός της ελληνικής οικονομίας θα πρέπει να 
θεωρούνται δεδομένα. Η ταυτόχρονη διασφάλιση της παράλληλης αρωγής εκ μέρους 
του Ταμείου Συνοχής για 10 περίπου ακόμη χρόνια (έως ότου δηλαδή το κατά 
κεφαλήν ΑΕΠ της χώρας φθάσει το 90% του αντίστοιχου κοινοτικού) αποτελεί 
εγγύηση για την αμφισβητούμενη από πολλούς δυνατότητα πραγματικής 
οικονομικής Σύγκλισης προς την Ε.Ε. 

ΓΙΑ να αποκτήσουμε μια αίσθηση της αναλογίας, θυμίζουμε πως το πρόγραμμα 
Μάρσαλ για την οικονομική ενίσχυση 16 χωρών της Ευρώπης εφαρμόστηκε στο 
διάστημα 1948-51 και ισοδυναμούσε συνολικά με 80 δισ. δολ. σε σημερινές τιμές (ή 
22 τρισ. δρχ.) και για τις 16 χώρες - αποδέκτες, ή αλλιώς αντιστοιχούσε σε κάτι 
λιγότερο του 2,5% του ΑΕΠ κάθε χώρας - αποδέκτη σε ετήσια βάση. 

ΒΕΒΑΙΩΣ, προϋπόθεση για την επίτευξη τέτοιων ρυθμών ανάπτυξης είναι η πλήρης 
απορρόφηση και η πολλαπλασιαστική αξιοποίηση (βλ. αυξανόμενη εμπλοκή του 
ιδιωτικού τομέα στα έργα), από τις οικονομικές δυνάμεις της χώρας, των κοινοτικών 
πόρων, καθώς και η διατήρηση της επιτυχούς πορείας Σύγκλισης με τελικό 
αποτέλεσμα την ένταξη στην Ε.Ε. το 2001. Διότι θα ήταν παράλογο να αναμένουμε 
την κοινοτική βοήθεια των διαρθρωτικών ταμείων ώστε να προσεγγίσουμε την 
πραγματική Σύγκλιση, αν προηγουμένως δεν συναινούμε με μια σφιχτή οικονομική 
πολιτική, η οποία είναι απαράβατος όρος για την ονομαστική Σύγκλιση. 

Η ΠΡΟΟΠΤΙΚΗ του πακέτου Σαντέρ αποτελεί μια σαφή επιβράβευση της 
οικονομικής πολιτικής Σύγκλισης των δομικά αδυνάμων χωρών της Ε.Ε., της 
Ελλάδας συμπεριλαμβανομένης. Συγχρόνως, όμως, υποδεικνύει με σαφήνεια την 
αδήριτη ανάγκη συνέχισής της.

