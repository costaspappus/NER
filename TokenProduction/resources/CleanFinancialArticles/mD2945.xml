
ΣΕ ΑΝΟΔΙΚΗ ΤΡΟΧΙΑ Η ΣΟΦΟΚΛΕΟΥΣ


Σε απόσταση "αναπνοής" από το φερόμενο ως ψυχολογικό φράγμα των 1.500 
μονάδων βρίσκεται πλέον ο Γενικός Δείκτης Τιμών του ΧΑΑ. Οπως αναφέρουν 
έγκυρες χρηματιστηριακές πηγές, μολονότι δεν αποκλείονται πρόσκαιρες 
διορθώσεις, με στόχο την εξαργύρωση κερδών, η αγορά εμφανίζει ικανή δυναμική 
ώστε να οδηγήσει τον κυριότερο χρηματιστηριακό δείκτη σε ακόμη υψηλότερα 
επίπεδα. Ειδικότερα, όπως σημειώνουν οι ίδιες πηγές, κατά τη διάρκεια της χθεσινής 
συνεδρίασης παρατηρήθηκε έντονη κινητικότητα εκ μέρους θεσμικών επενδυτών, 
συμπεριλαμβανομένων και αλλοδαπών. 

Οπως προσθέτουν, βασική παράμετρος σε ό,τι αφορά στην αύξηση των 
τοποθετήσεων των αλλοδαπών θεσμικών οίκων είναι και η σαφής σταθερότητα που 
επικρατεί στο πολιτικό σκηνικό της χώρας. Τούτη, σε συνδυασμό με τη σταδιακή 
βελτίωση των κυριότερων μακροοικονομικών δεικτών και τη μείωση των επιτοκίων, 
καθώς και με την αυστηροποίηση των κανόνων λειτουργίας της χρηματιστηριακής 
κοινότητας, αναδεικνύουν το ΧΑΑ ως ασφαλή και ελκυστικό τόπο επενδύσεων. Στο 
τέλος των συναλλαγών, χθες, ο Γενικός Δείκτης Τιμών του ΧΑΑ διαμορφωνόταν 
στις 1.464,75 μονάδες, καταγράφοντας κέρδη 7,8 μονάδων ή 0,54%. Και τούτο, ενώ 
κατά τη διάρκεια της συνεδρίασης είχε ανέλθει έως και τις 1.473,64 μονάδες.

Η αξία συναλλαγών ανήλθε σε 12,64 δισ. δρχ. επί σχεδόν 4,12 εκατ. τεμαχίων 
μετοχικών τίτλων που άλλαξαν χέρια. Εκ των 241 μετοχών που κινήθηκαν, οι 139 
σημείωσαν άνοδο και οι 76 πτώση, ενώ 26 δεν παρουσίασαν μεταβολή τιμής. Εντονη 
κινητικότητα παρουσίασαν μετοχές του τραπεζικού τομέα, όπως της Εμπορικής, της 
Πίστεως, της Εθνικής, της Εργασίας και της Ιονικής, καθώς και εταιριών υψηλής 
κεφαλαιοποίησης, όπως η ΒΙΟΧΑΛΚΟ και η Μηχανική. 

Ειδικότερα σε ό,τι αφορά τη ΒΙΟΧΑΛΚΟ, σημαντικός αριθμός τεμαχίων 
διακινήθηκε με τη μορφή "πακέτων", ενώ αντίστοιχες πράξεις παρατηρήθηκαν και 
επί μετοχών της Μηχανικής, της Alpha Τραπέζης Πίστεως, της Τραπέζης Αττικής και 
της Chipita. Στους κερδισμένους της ημέρας η προν. της Κεντρικής Ελλάδος, η 
Ερμής, η Αττικής και η προν. Πλ. Μακεδονίας, ενώ στον αντίποδα βρέθηκε η προν. 
Ευρωπαϊκή Πίστη, η Επίλεκτος και η προν. Μακ. Κλωστ.

