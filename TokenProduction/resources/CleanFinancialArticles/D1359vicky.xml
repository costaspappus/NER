Μερική ανάκαμψη στα έσοδα Απριλίου


ΒΕΛΤΙΩΘΗΚΑΝ τα δημόσια έσοδα τον Απρίλιο, ωστόσο συνεχίζεται η υστέρηση 
αυτών στο α' τετράμηνο του 1997, έναντι των στόχων του Κρατικού 
Προϋπολογισμού. 

Σύμφωνα με τα πρώτα στοιχεία που έχει στη διάθεσή του το υπουργείο 
Οικονομικών, τα έσοδα του Απριλίου καλύπτουν τον στόχο του 15,6% που 
προβλέπει ο Κρατικός Προϋπολογισμός, ενώ για τον Μάιο τα εισπρακτικά 
αποτελέσματα αναμένεται να διαμορφωθούν στα 630 δισ. δρχ., έναντι 611 δισ. δρχ. 
που προβλέπει ο Προϋπολογισμός. 

Οι προβλέψεις αυτές δημιουργούν αισιοδοξία για τον Μάιο, που παραδοσιακά 
θεωρείται ο "ισχυρός" μήνας του υπουργείου Οικονομικών. Τα μεγαλύτερα ποσοστά 
αυξήσεων τον παρελθόντα Απρίλιο σημειώθηκαν στις μεγάλες εφορίες των Αθηνών, 
όπου η ΦΑΒΕΕ Αθηνών παρουσίασε αύξηση κατά 72,46% στις εισπράξεις της, η 
ΦΑΒΕΕ κατά 11% και η ΦΑΕΕ Πειραιώς κατά 23%. 

Πάντως, όπως παραδέχθηκε και ο υφυπουργός Οικονομικών κ. Δρυς, οι 
περισσότερες από τις ΔΟΥ παρουσιάζουν διαρθρωτικά προβλήματα, με αποτέλεσμα 
να εμφανίζουν σημαντική υστέρηση έναντι των ποσοτικών στόχων του υπουργείου 
Οικονομικών. Σύμφωνα με δηλώσεις του κ. Δρυ, οι προϊστάμενοι των 
συγκεκριμένων ΔΟΥ θα τεθούν σε κρίση στα τέλη Μαόου. 

Παράλληλα, στο πλαίσιο διατήρησης του ρυθμού εισπράξεως των φορολογικών 
εσόδων εντός των στόχων του Προϋπολογισμού, ο κ. Δρυς συγκροτεί κλιμάκια από 
τελωνειακούς υπαλλήλους για την πρόληψη και την καταστολή του λαθρεμπορίου, 
με κύριο αντικείμενο ελέγχου τους τομείς των πετρελαιοειδών, των καπνικών, των 
αλκοολούχων ποτών, καθώς και των αυτοκινήτων, με ιδιαίτερη έμφαση στον έλεγχο 
για την καταβολή του Ειδικού Φόρου Καταναλώσεως (ΕΦΚ). 

Να σημειωθεί ότι σύμφωνα με εγκύκλιο του υπουργείου Οικονομικών - σελίδα 5 - 
όπου παρίσταται ανάγκη οι αρμόδιες υπηρεσίες του ΣΔΟΕ θα συνδράμουν τους 
τελωνειακούς υπαλλήλους για την όσο το δυνατόν αποτελεσματικότερη 
αντιμετώπιση της δασμοφοροδιαφυγής και την καταστολή των τελωνειακών 
παραβάσεων. 


