
ΗΠΙΑ ΑΝΟΔΟΣ ΜΕ ΚΑΛΟ "ΤΖΙΡΟ"


Ανοδικές τάσεις επικράτησαν χθες στη χρηματιστηριακή αγορά. Μετά από δύο 
συνεδριάσεις οι οποίες χαρακτηρίσθηκαν από διορθωτική πτώση, ο Γενικός Δείκτης 
έκλεισε χθες στις 1.654,65 μονάδες καταγράφοντας άνοδο της αγοράς σε ποσοστό 
0,83%. Ανοδικά κινήθηκε και η αξία των συναλλαγών που διαμορφώθηκε σε 22,81 
δισ. δρχ., επί 6,052 εκατ. τίτλων. 

Από τις 236 μετοχές που αποτέλεσαν αντικείμενο διαπραγμάτευσης, 121 κινήθηκαν 
ανοδικά, 90 κατέγραψαν πτώση και 25 παρέμειναν χωρίς μεταβολή τιμής. Οι 
ανοδικές τάσεις αποτυπώθηκαν και σε όλους τους επιμέρους κλαδικούς δείκτες με 
μόνη εξαίρεση τον δείκτη των εταιριών Χρηματοδοτικής Μίσθωσης ο οποίος έκλεισε 
με πτώση 0,19%. Ανοδο παρουσίασαν ο δείκτης των κατασκευαστικών με 3,77%, 
της βιομηχανίας με 1,56%, των εταιριών επενδύσεων με 1,93%, των ασφαλειών με 
1,70% και των συμμετοχών με 2,20%. Η αύξηση του δείκτη των τραπεζών 
περιορίσθηκε στο 0,18%. 

Στα όρια της ανώτατης επιτρεπόμενης ημερήσιας ανόδου έκλεισαν χθες με +7,99% 
οι τίτλοι: Τράπεζα Αθηνών (πο), ΕΒΖ (κο) και Sysware (κο). Στον αντίποδα 
βρέθηκαν: Χ. Μπενρουμπή (κ) με -7,95%, Παίρης με -7,92% και Κυλινδρόμυλοι 
Σαραντόπουλου (κο) με -7,66%. Τις μεγαλύτερες αξίες συναλλαγής παρουσίασαν 
Alpha Πίστεως, ΟΤΕ και Alpha Finance ενώ στις κορυφαίες θέσεις από πλευράς 
όγκου διακινηθέντων τεμαχίων βρέθηκαν οι Euromediaca, ΕΒΖ και ΟΤΕ.

