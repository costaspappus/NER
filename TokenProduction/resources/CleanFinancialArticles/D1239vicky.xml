ΜΕ ΠΡΩΤΟΒΟΥΛΙΑ ΤΗΣ ΕΘΝΙΚΗΣ ΤΡΑΠΕΖΑΣ 


Πρόταση από 4 τράπεζες για αυτοχρηματοδότηση έργων

Ρεπορτάζ: Γ. Διαμαντόπουλος 

ΣΗΜΑΝΤΙΚΟ βήμα για την προώθηση της αυτοχρηματοδότησης στο χώρο των 
δημοσίων έργων, η οποία θα έχει σημαντικό δημοσιονομικό όφελος αλλά και θα 
πολλαπλασιάσει τις δυνατότητες χρηματοδότησης έργων μέσω κονδυλίων του 
Κοινοτικού Πλαισίου Στήριξης, χαρακτήριζαν χθες οικονομικοί κύκλοι την πρόταση 
που υπέβαλαν 4 τράπεζες (Εθνική, NBG, Μιτσουμπίσι και Τσάρτερχάουζ) στον 
υφυπουργό Εθνικής Οικονομίας Χρ. Πάχτα. 

Σύμφωνα με την πρόταση, ο ιδιώτης ανάδοχος θα αναλαμβάνει την κατασκευή, 
διαχείριση αλλά και συντήρηση του έργου για 25-30 χρόνια και θα παραχωρεί τις 
υπηρεσίες στο Δημόσιο, το οποίο θα προχωρεί σε τμηματική αποπληρωμή, ενώ ο 
ανάδοχος θα καρπούται και μέρος των εσόδων από τη διαχείριση του έργου (π.χ. 
διόδια στην περίπτωση οδικών αξόνων). Στην κοινοπραξία που θα αναλαμβάνει το 
έργο μπορούν να συμμετέχουν ως χρηματοδότες οι ίδιοι οι κατασκευαστές ή 
τράπεζες. 

Το υπουργείο Εθνικής Οικονομίας θεωρεί μια τέτοια κίνηση ως ιδιαίτερα θετική 
ενόψει της διοργάνωσης των Ολυμπιακών Αγώνων του 2004. Στη χθεσινή 
συνάντηση που έγινε στο ΥΠΕΘΟ συμφωνήθηκε να υπάρξει νέα συνάντηση με τις 4 
τράπεζες, όπου θα υποβληθούν συγκεκριμένες προτάσεις για έργα ελληνικού 
ενδιαφέροντος. 

Τέτοια έργα, για παράδειγμα, θα μπορούσαν να είναι η μετεγκατάσταση της 
Ολυμπιακής Αεροπορίας στο αεροδρόμιο των Σπάτων, οδικοί άξονες, νοσοκομεία 
κ.λπ. Σημειώνεται ότι η υποβολή των προτάσεων έγινε έπειτα από πρωτοβουλία της 
Εθνικής Τράπεζας, ενώ η συμμετοχή της Τσάρτερχαουζ έγκειται στο ότι έχει σχετική 
εμπειρία στο εξωτερικό. 

