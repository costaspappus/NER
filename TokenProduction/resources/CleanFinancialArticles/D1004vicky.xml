ΔΙΑΦΩΝΙΕΣ ΤΟΥ ΙΟΒΕ ΜΕ ΤΗΝ ΕΚΘΕΣΗ ΣΠΡΑΟΥ


Αλλαγές στην οικονομική πολιτική

Η ΟΙΚΟΝΟΜΙΚΗ πολιτική έχει εξαντλήσει τα περιθώρια για θετικές επιδράσεις 
στην οικονομία, η οποία εισέρχεται βαθμιαία σε περίοδο φθινουσών περαιτέρω 
οριακών βελτιώσεων. Το γενικό αυτό συμπέρασμα διατυπώνεται στην τετραμηνιαία 
έκθεση του ΙΟΒΕ για την ελληνική οικονομία. (Το πλήρες κείμενο της έκθεσης 
δημοσιεύεται στη σελίδα 7). 

Η έκθεση επισημαίνει την ανάγκη αλλαγής του μίγματος οικονομικής πολιτικής και 
ταχείας προώθησης των διαρθρωτικών μεταβολών, προκειμένου να καταστεί δυνατή 
η αποκλιμάκωση του πληθωρισμού, ο οποίος για το 1997 προβλέπεται να κυμανθεί 
στο 5,5% - 6%. 

Η έκθεση του ΙΟΒΕ διαφωνεί με την έκθεση Σπράου όσον αφορά στην επιβολή 
έκτακτης εισφοράς στα κέρδη των επιχειρήσεων, αλλά και με τη χρήση διοικητικού 
χαρακτήρα παρεμβάσεων στην αγορά εργασίας. Η έκθεση επισημαίνει ότι η 
αναγκαία περαιτέρω δημοσιονομική προσαρμογή πρέπει να επιδιωχθεί, κατά κύριο 
λόγο, με ουσιαστική συγκράτηση των πρωτογενών τρεχουσών δαπανών. 

Το ΙΟΒΕ θεωρεί ότι οι αγορές δεν βλέπουν ως πιθανή μια εφάπαξ υποτίμηση της 
δραχμής στο ορατό μέλλον, γεγονός που έχει βοηθήσει τις επιχειρήσεις να 
δανείζονται σε συνάλλαγμα. 

Στην έκθεση επισημαίνεται επίσης ότι η προώθηση της αποκρατικοποίησης, αλλά και 
οι αναγκαίες παρεμβάσεις στη δημόσια διοίκηση, πραγματοποιούνται με πολύ 
αργούς ρυθμούς, ενώ αναφορικά με τον κοινωνικό διάλογο, σημειώνεται ότι: "Η 
εικόνα που δίδεται είναι ότι η ελπιζομένη κοινωνική συναίνεση υπερτερεί έναντι του 
απώτερου στόχου που είναι οι εκτεταμένες και πράγματι αποτελεσματικές 
διαρθρωτικές μεταρρυθμίσεις". 

Για τη συναλλαγματική πολιτική, η έκθεση υποστηρίζει ότι αυτή συνέβαλε 
ουσιαστικά στην υποχώρηση του πληθωρισμού, αλλά είχε ως παρενέργεια την 
καθυστέρηση της προσαρμογής των ελληνικών επιχειρήσεων στις συνθήκες του 
διεθνούς ανταγωνισμού. 

Το ΙΟΒΕ δεν διαβλέπει αποκλίσεις στην εκτέλεση του Προϋπολογισμού, τονίζει 
όμως ότι χωρίς ριζικότερη αναδιάρθρωση του ευρύτερου δημόσιου τομέα, δεν θα 
καταστεί δυνατή η μείωση του λόγου του χρέους ως προς το ΑΕΠ, και δεν 
παραλείπει να επισημάνει ότι το 1998-1999 θα απαιτηθεί πολύ μεγαλύτερη σύνεση 
στην εφαρμογή της εισοδηματικής πολιτικής, κυρίως στις ΔΕΚΟ και τις τράπεζες.

