ΟΠΩΣ ΔΗΛΩΣΕ Ο Γ. ΔΡΥΣ 


Καταργούνται από το 1999 τα αντικειμενικά κριτήρια

ΤΗΝ ΚΑΤΑΡΓΗΣΗ των αντικειμενικών κριτηρίων από το 1999, καθώς και την 
προώθηση με "γρήγορα βήματα" του εκσυγχρονισμού του υπουργείου Οικονομικών 
εντός του 1998, εξήγγειλε ο υφυπουργός Οικονομικών Γ. Δρυς κατά τη χθεσινή 
ανακοίνωση των μέτρων που θα λάβει το υπουργείο για τον περιορισμό της 
ταλαιπωρίας των φορολογουμένων. 

Σχετικά με το Ε3, ο κ. Δρυς διευκρίνισε ότι "η συγκέντρωση των στοιχείων των 
επιχειρήσεων και των ελεύθερων επαγγελματιών στο Ε3 ουδεμία σχέση έχει με νέους 
φόρους" και απέκλεισε το ενδεχόμενο τα στοιχεία αυτά να χρησιμοποιηθούν για μια 
νέα ευνοϊκή ρύθμιση των εκκρεμών φορολογικών υποθέσεων. 

"Τα αναλυτικά στοιχεία που ζητούνται με το Ε3 θα χρησιμοποιηθούν για τον έλεγχο 
των επιχειρήσεων και των επαγγελματιών με το νέο σύστημα ESKORT, που αφορά 
την απόδοση του Φόρου Προστιθέμενης Αξίας (ΦΠΑ)", πρόσθεσε ο υφυπουργός. 
Σύμφωνα με τον κ. Δρυ, έως το τέλος του 1998 αναμένεται να έχουν ενταχθεί στο 
πρόγραμμα Taxis 150 εφορίες, ενώ έως τον Μάιο θα αρχίσει να λειτουργεί το πρώτο 
Εθνικό Ελεγκτικό Κέντρο και θα ακολουθήσουν τα άλλα δύο περιφερειακά 
ελεγκτικά κέντρα.

