ΔΕΛΤΑ ΧΡΗΜΑΤΙΣΤΗΡΙΑΚΗ 


Αρχισε ο "χορός" των προφυλακίσεων

ΠΡΟΦΥΛΑΚΙΣΤΗΚΑΝ χθες, μετά την απολογία τους, με σύμφωνη γνώμη του Β' 
Ειδικού Ανακριτή Κ. Γκανιάτσου και της Εισαγγελέως κ. Α. Χουδετσανάκη, οι 
Δημήτριος Αργυριάδης, πρόεδρος του διοικητικού συμβουλίου της Δέλτα 
Χρηματιστηριακή, και Παναγιώτης Τρύφων, επιχειρηματίας, που κατηγορούνται για 
απάτη, πλαστογραφία μετά χρήσεως, έκδοση ακάλυπτων επιταγών και άλλα 
αδικήματα. Ελεύθεροι αφέθηκαν δίχως περιοριστικούς όρους, μετά την απολογία 
τους, οι κ. Θ. Γραβάνης και I. Γκελεστάθη, μέλη του διοικητικού συμβουλίου της 
ιδίας ΑΧΕ, καθώς ανακριτής και εισαγγελέας έκριναν ότι δεν συντρέχουν λόγοι 
προφυλάκισής τους. 

Στο μεταξύ, σήμερα ανοίγει ο δεύτερος κύκλος των απολογιών. Καλούνται από τον 
ανακριτή δέκα χρηματιστηριακές εταιρίες, που φέρονται εμπλεκόμενες στο 
σκάνδαλο. Εναντίον των διοικητικών τους συμβουλίων έχει ασκηθεί ποινική δίωξη 
για άμεση συνέργια σε απάτη σε βαθμό κακουργήματος, αδίκημα το οποίο θα τους 
απαγγείλει ο δικαστικός λειτουργός και θα τους επιδώσει τα κατηγορητήρια. 

Οι υπό κατηγορία χρηματιστηριακές είναι: Βέτα, Euroxx, Πετροπουλάκης, 
Δεβλέτογλου, Εθνική, Κομνηνός, Αβαξ, Πήγασος και Εμπορική. Ειδικότερα, "τα 
μαχαίρια έβγαλαν" κατά τις απολογίες, αλλά και κατά την κατ' αντιπαράσταση 
εξέτασή τους, οι Δ. Αργυριάδης και Π. Τρύφων. Αρνήθηκαν τις κατηγορίες και ο 
ένας κατήγγειλε τον άλλον ως υπεύθυνο του λεγόμενου σκανδάλου, ενώ και οι δύο 
καταφέρθηκαν κατά της τακτικής του Χρηματιστηρίου Αξιών Αθηνών και του 
Κοινού Συνεγγυητικού Κεφαλαίου Ασφαλείας των χρηματιστηριακών συναλλαγών. 
Ωστόσο, παραδέχθηκαν ότι "εκτός παιχνιδιού", χωρίς να γνωρίζουν οτιδήποτε, ήταν 
οι Ιωάννα Γκελεστάθη και Θεοφ. Γραβάνης. 

Οι απολογίες των τεσσάρων κατηγορουμένων άρχισαν το πρωί της Δευτέρας και 
ολοκληρώθηκαν χθες στις 12 το μεσημέρι. Αμέσως μετά, στο ανακριτικό γραφείο και 
παρουσία των συνηγόρων τους, και οι τέσσερις, αλλά και ανά δύο, οι κ. Αργυριάδης 
και Τρύφων εξετάστηκαν "πρόσωπο με πρόσωπο". Αντικρούοντας τις κατηγορίες της 
κακουργηματικής απάτης, εις βάρος της ΑΕ Αποθετηρίων, με την επιβαρυντική 
περίπτωση του 1608/50 περί καταχραστών του Δημοσίου, της πλαστογραφίας μετά 
χρήσεως και της έκδοσης ακάλυπτων επιταγών, ο Δ. Αργυριάδης υποστήριξε στον 
ανακριτή, σύμφωνα με πληροφορίες ότι δεν οφείλει ούτε μια δραχμή από τα 2,6 δισ. 
δρχ., ούτε ατομικά ούτε ως Δέλτα. Τόνισε ότι πρόκειται για οφειλές του Π. Τρύφων 
και των συνεργατών του, που χρησιμοποιήθηκαν απ' αυτόν εν άγνοιά του. 

Ο πρόεδρος της Δέλτα επανέλαβε τον ισχυρισμό του ότι ο Π. Τρύφων διενεργούσε 
εικονικές συναλλαγές με τις παραπάνω χρηματιστηριακές. Τα ποσά που έδιναν οι 
ΑΧΕ στον Π. Τρύφων, αναφέρει ο Δ. Αργυριάδης στο απολογητικό του υπόμνημα, 
δεν ήταν το τίμημα κάποιας αγοράς, αλλά παρέχονταν προς αυτόν για την κάλυψη 
οφειλών προηγούμενων ημερών. Από την πλευρά του, ο Π. Τρύφων υποστήριξε ότι 
η επενδυτική του δραστηριότητα στο ΧΑΑ ήταν αποκλειστικά για δικό του 
λογαριασμό, με δικά του χρήματα και ουδέποτε έδινε εντολές για λογαριασμό άλλων 
ή ασκούσε επαγγελματική δραστηριότητα λήψης και διαβίβασης εντολών με σκοπό 
το κέρδος. Τόνισε ότι δεν οφείλει απολύτως τίποτα στον Αργυριάδη και κατ' 
επέκταση στη Δέλτα και προσκόμισε επιταγές, οπισθογραφημένες από ΑΧΕ, 
σύμφωνα με τις οποίες έχει καλύψει τις υποχρεώσεις του απέναντι στη Δέλτα.

