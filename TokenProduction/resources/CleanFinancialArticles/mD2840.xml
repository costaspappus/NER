Παιχνίδια στη Βουλή!


ΤΑ ΠΡΟΣΦΑΤΑ γεγονότα στο Κοινοβούλιο, και ειδικώς στο α' θερινό τμήμα της 
Βουλής, καταδεικνύουν, αφενός, το μέγα ζήτημα του τρόπου λειτουργίας του 
πολιτεύματος και, αφετέρου, την προχειρότητα και τις πολιτικές σκοπιμότητες που 
σε πολλές περιπτώσεις κρατούν ομήρους τους πολίτες, ανεξαρτήτως επαγγελματικής 
κατατάξεως.

ΤΟ ν/σ για τις βιομηχανικές επενδύσεις του υπουργείου Ανάπτυξης αποτέλεσε, 
μάλιστα, το "κερασάκι στην τούρτα"...

ΟΙ ΒΟΥΛΕΥΤΕΣ του ΠΑΣΟΚ απόντες, ενώ οι συνάδελφοί τους της Ν.Δ. 
ασκήθηκαν στο "ευγενές σπορ" των ονομαστικών ψηφοφοριών, όπως δικαιούνται 
βάσει του κανονισμού. Αποτέλεσμα ήταν να διακόπτονται καθημερινώς οι 
συνεδριάσεις, που στο σύνολό τους διήρκεσαν περίπου 15 ώρες (σε 5 συνεδριάσεις).

ΒΕΒΑΙΩΣ, με αυτό τον τρόπο καταδείχθηκε μεν το -γνωστό- πρόβλημα στην 
Κοινοβουλευτική Ομάδα του ΠΑΣΟΚ, αλλά...

ΔΕΝ ψηφίστηκαν οι τροπολογίες για το φυσικό αέριο, για τους απολυόμενους από 
τις προβληματικές και για τη ΔΕΠ-ΕΚΥ. Τροπολογίες ιδιαιτέρως σημαντικές για την 
οικονομία, οι οποίες παρεμπιπτόντως κατατέθηκαν την υστάτη ώρα και εν συνεχεία 
αποσύρθηκαν...

ΚΑΙ τούτο διότι υπήρξαν αντιδράσεις.

ΤΑ ΓΕΓΟΝΟΤΑ αυτά, που παρατίθενται συνοπτικά, μας δίνουν το δικαίωμα να 
ζητήσουμε, για πολλοστή φορά, το αυτονόητο: σοβαρότητα!

ΔΙΟΤΙ, ούτε αυτός είναι, εκ μέρους της κυβέρνησης, ο ενδεδειγμένος τρόπος για να 
προωθεί το -απαραίτητο και μείζονος σημασίας- νομοθετικό της έργο, ούτε όμως 
δικαιούνται οι βουλευτές του κυβερνώντος κόμματος να ασκούν την όποια 
εσωκομματική αντιπολίτευση εις βάρος της ελληνικής οικονομίας και ως εκ τούτου 
της ελληνικής κοινωνίας.

ΟΣΟ για την αξιωματική αντιπολίτευση, κρίνουμε ότι καλές είναι οι κινήσεις 
τακτικής, πλην όμως εάν όντως είναι κόμμα εξουσίας ζητούνται θέσεις.

ΤΟ ΖΗΤΟΥΜΕΝΟ εκ μέρους του συνόλου των πολιτών είναι ο σεβασμός τους από 
την πολιτική ηγεσία. Αυτονόητα πράγματα, που όμως, δυστυχώς, δεν φαίνεται, 
ακόμη, ότι είναι και... εφικτά...

ΙΔΩΜΕΝ...

