
ΑΝΟΔΟΣ ΜΕ ΕΠΙΚΕΝΤΡΟ ΤΙΣ ΤΡΑΠΕΖΕΣ


Ανοδικές τάσεις επικράτησαν χθες στη Σοφοκλέους. Ο γενικός δείκτης έκλεισε στις 
1576,33 μονάδες, παρουσιάζοντας αύξηση σε ποσοστό 1,82%. Οι τάσεις αυτές 
αποτυπώθηκαν και σε όλους τους επιμέρους δείκτες της αγοράς που έκλεισαν με 
θετικά πρόσημα διακύμανσης. Τη μεγαλύτερη άνοδο κατέγραψε ο δείκτης των 
τραπεζών με 2,81%, ενώ αύξηση σε ποσοστό 1,42% παρουσίασε ο δείκτης της 
βιομηχανίας. Αισθητή άνοδο κατά 1,52% σημείωσε και ο δείκτης των 
κατασκευαστικών. Ωστόσο, το ύψος των συναλλαγών παρέμεινε σε χαμηλά επίπεδα, 
καθώς η συνολική αξία μόλις ξεπέρασε τα 11,6 δισ. δρχ. 

Κατά την άποψη αναλυτών της αγοράς, οι διακυμάνσεις του γενικού δείκτη που 
παρατηρούνται αυτό το διάστημα οφείλονται στις αλλαγές τιμής που συμβαίνουν 
κάθε μέρα σε μετοχές εταιριών blue chip, όπως οι τράπεζες και οι μεγάλες 
βιομηχανικές επιχειρήσεις, που επηρεάζουν σε πολύ μεγάλο βαθμό τον δείκτη. Σε 
μετοχές αυτού του είδους ήταν άλλωστε εστιασμένο και χθες (σε ποσοστό 65% των 
συναλλαγών) το επενδυτικό ενδιαφέρον. Προϋπόθεση τονίζουν οι ίδιες πηγές για τη 
διαμόρφωση σταθερά ανοδικής πορείας του ΧΑΑ, είναι η αύξηση σε σημαντικό 
βαθμό της αξίας των ημερήσιων συναλλαγών. 

Στα όρια της μέγιστης επιτρεπόμενης ημερήσιας ανόδου έκλεισαν χθες οι τίτλοι 
Δημητριάδη (κ.ο), Ελληνικά Καλώδια (κ.ο.) και ΕΛΦΙΚΟ. Στον αντίποδα η ΡΕΜΕΚ 
και η Βαλκάν Εξπόρτ. Την πρώτη θέση στην κατάταξη με βάση την αξία 
συναλλαγών συνέλαβε η Alpha Πίστεως, ακολουθούμενη από τον ΟΤΕ και την 
Εθνική Τράπεζα. Σε ό,τι αφορά τον όγκο διακινηθέντων τεμαχίων ξεχώρισαν κατά 
σειρά οι τίτλοι της Μηχανικής, του Ιατρικού Κέντρου και της Βαλκάν Εξπόρτ. 

Σημειώνεται ότι σήμερα το δ.σ. του ΧΑΑ θα αποφασίσει εάν η εκκαθάριση των 
συναλλαγών της Κατσούλης ΑΧΕ θα γίνει μέσω του Επικουρικού Ταμείου, ή με 
βάση τον Ν. 3632/28. Αναμένεται επίσης να δοθεί προθεσμία 10 ημερών σε όσους 
έχουν απαιτήσεις από την ίδια ΑΧΕ να ενημερώσουν το Χρηματιστήριο.

