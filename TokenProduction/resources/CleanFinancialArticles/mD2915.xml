ΧΡΗΜΑΤΙΣΤΗΡΙΟ 



Στην κορυφή με ζημίες (-0,20%)

ΣΤΟ υψηλότερο σημείο διαμόρφωσής του όλων των εποχών, τις 1.808,85 μονάδες, 
ανήλθε κατά τη διάρκεια της χθεσινής συνεδριάσεως ο Γενικός Δείκτης Τιμών, που 
έκλεισε ωστόσο, υπό το βάρος ρευστοποιήσεων, με ελαφρές απώλειες έναντι της 
προηγουμένης. Συγκεκριμένα, ο Δείκτης "βαρόμετρο" της Σοφοκλέους έκλεισε χθες 
στις 1.790,60 μονάδες, καταγράφοντας ζημίες 3,54 μονάδων ή 0,20%. Και τούτο ενώ 
η ενδοσυνεδριακή του διακύμανση ήταν μεταξύ 1.785,26 και 1.808,85 μονάδων. 

Ο νεόκοπος δείκτης που παρακολουθεί την πορεία είκοσι μετοχών, εταιριών υψηλής 
κεφαλαιοποίησης, FTSE/ASE παρουσίασε την ίδια ποσοστιαία κάμψη 0,20% που 
"μεταφράζεται" 2,11 μονάδες του, για να κλείσει στις 1.053,12 μονάδες. Η αξία 
συναλλαγών ανήλθε σε 25,62 δισ. δρχ., καθώς 8,64 εκατ. τεμάχια μετοχών άλλαξαν 
χέρια. Εκ των 256 μετοχών που κινήθηκαν, οι 112 έκλεισαν με κέρδη και οι 135 με 
ζημία, ενώ μόνον 9 δεν παρουσίασαν μεταβολή τιμής. Η σημαντικότερη ποσοστιαία 
κάμψη τιμών παρατηρήθηκε στην παράλληλη αγορά, ο δείκτης της οποίας 
μεταβλήθηκε αρνητικά κατά 1,46%. Αντίθετα με τα σημαντικότερα κέρδη τερμάτισε 
τη συνεδρίαση ο δείκτης των εταιριών χρηματοδοτικής μίσθωσης. 

Τα σημαντικότερα ποσοστιαία κέρδη παρουσίασε η μετοχή της Τραπέζης Πειραιώς, 
ή της Εμπορικής Επενδυτικής, η προνομιούχος της Κεράνης, η προνομιούχος της 
Παπαστράτος, η ALTEC, και η κοινή Κεράνης. Αντίθετα, τις υψηλότερες ζημίες 
σημείωσε η μετοχή της ασφαλιστικής εταιρίας Metrolife Εμπορική, η προνομιούχος 
της Εμπορικής Δεσμός, η Μινέρβα, η προνομιούχος Μουζάκης και η Δημητριάδη. 

Εγκυρες χρηματιστηριακές πηγές έκαναν λόγο χθες για σαφώς ανοδικές τάσεις σε 
μέσο-μακροπρόθεσμο ορίζοντα, αλλά και για διαδικασίες διόρθωσης των τιμών. 
Οπως τόνιζαν, η χρηματιστηριακή αγορά, παρά το υψηλό επίπεδο των τιμών, 
παραμένει ελκυστική για Ελληνες και αλλοδαπούς επενδυτές, υπό το "φως" της 
σταδιακής βελτίωσης των κυριοτέρων μακροοικονομικών δεικτών, όσο και των 
αποτελεσμάτων των εισηγμένων επιχειρήσεων. 




