
Συνέχιση των ανοδικών τάσεων στο ΧΑΑ


ΕΝΤΟΝΑ ανοδικές τάσεις κυριάρχησαν κατά τη χθεσινή χρηματιστηριακή 
συνεδρίαση, στη λήξη της οποίας ο Γενικός Δείκτης Τιμών κατέγραφε κέρδη 23,41 
μονάδων ή 1,55%, διαμορφούμενος σε 1.532,62 μονάδες. Και τούτο ενώ κατά τη 
διάρκεια των συναλλαγών είχε βρεθεί έως και τις 1.519,23 μονάδες. Ο δείκτης 
FTSE/ASE-20, ο οποίος απαρτίζεται από μετοχές τραπεζών και εταιριών υψηλής 
κεφαλαιοποίησης, έκλεισε με κέρδη 1,40% στις 858,69 μονάδες. 

Εκ των κλαδικών δεικτών τα σημαντικότερα ποσοστιαία κέρδη σημείωσε ο δείκτης 
των ασφαλιστικών εταιριών, τον οποίο ακολούθησε των διαφόρων. Η αξία 
συναλλαγών διαμορφώθηκε σε 20,36 δισ. δρχ. επί 6,72 εκατ. τεμάχια μετοχών που 
άλλαξαν χέρια. Εκ των 244 μετοχών που κινήθηκαν οι 138 έκλεισαν με κέρδη και οι 
72 με απώλειες, ενώ 34 δεν παρουσίασαν μεταβολή τιμής. 

Με limit up έκλεισε χθες η μετοχή της Κεράνης, της Ελληνικής Βιομηχανίας 
Ζάχαρης, της Ενδυση, η προνομιούχος της Ασπίς Πρόνοια και η κοινή και 
προνομιούχος ΕΤΜΑ. Αντίθετα, με limit - down έκλεισε η μετοχή της Αθηναία, η 
προνομιούχος της Φουρλής, η Παίρης, η προνομιούχος της Βαλκάν Εξπόρτ και η 
προνομιούχος Μουζάκης. Τις εντονότερες διακυμάνσεις τιμής παρουσίασε η μετοχή 
της ΔΑΝΕ (16,91%), την οποία ακολούθησε η προνομιούχος μετοχή της Βιοκαρπέτ 
(11,50%), η μετοχή της ΑΛΚΑΡ (10,93%) και η Αφοί Μεσοχωρίτη (10,04%). 

Τις υψηλότερες συναλλαγές κατέγραψε η μετοχή του ΟΤΕ, των Επιχ. Αττικής, της 
Μυτιληναίος, της Τηλέτυπος, της Εθνικής και της Πίστεως. Οπως ανέφεραν χθες 
έγκυρες χρηματιστηριακές πηγές απευθυνόμενες προς την "Εξπρές", η σημαντική 
άνοδος τιμών οφείλεται στη συνεχιζόμενη βελτίωση των κυριοτέρων 
μακροοικονομικών δεικτών, αλλά και στην πεποίθηση της χρηματιστηριακής 
κοινότητας ότι η "κρίση των επιτοκίων" έχει παρέλθει. Οπως επισημαίνουν οι ίδιες 
πηγές, η διαφαινόμενη αποκλιμάκωση των επιτοκίων και του πληθωρισμού, σε 
συνδυασμό με το θετικό κλίμα που επικρατεί στις ξένες χρηματιστηριακές αγορές, 
υποβοήθησαν στη δημιουργία θετικού κλίματος στο επενδυτικό κοινό.

