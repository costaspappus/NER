Κλειδί για το κλίμα


Η ΝΟΜΙΣΜΑΤΙΚΗ κρίση στη χώρα μας συνεχίζεται σε πιο συγκρατημένη και ήπια 
επί του παρόντος μορφή, με
τις αγορές χρήματος και κεφαλαίου να τελούν υπό καθεστώς εκτάκτων και έκρυθμων 
συνθηκών που
δημιουργούν η συναλλαγματική αβεβαιότητα, τα υψηλά επιτόκια με τα οποία 
αμύνεται η Τράπεζα Ελλάδος και οι
πτωτικές προσδοκίες στο ΧΑΑ. Αβεβαιότητα, φυσικά, επικρατεί και διεθνώς. Αυτό, 
ωστόσο, δεν σημαίνει ότι
στην ελληνική αγορά δεν υπάρχουν δυνατότητες ελέγχου, περιορισμού και 
συρρίκνωσης της κρίσης. 

ΕΠΙΚΕΝΤΡΟ της κρίσης είναι η αναπτυσσόμενη φιλολογία για τη βιωσιμότητα της 
ισοτιμίας της δραχμής και την
αποτελεσματικότητα της άμυνας των υψηλών επιτοκίων, όταν είναι γνωστό το 
υψηλό κόστος που αυτά έχουν για
το δημόσιο έλλειμμα. Για την κατανίκηση των φημολογιών και την εκτόνωση του 
επιζήμιου για την οικονομία
κλίματος που έχει δημιουργηθεί τις τελευταίες ημέρες, ο ΥΠΕΘΟ κ. Παπαντωνίου 
και ο πρόεδρος του ΣΟΕ κ.
Στουρνάρας υποχρεώθηκαν να προβούν σε σχετικές διαψεύσεις, επιβεβαιώνοντας τα 
καλά οικονομικά
δεδομένα που στηρίζουν την πολιτική της σκληρής δραχμής. Ο κυβερνητικός λόγος 
βρήκε πρακτική απήχηση και
συνέχεια, αφού παρόμοιες καθησυχαστικές δηλώσεις έκαναν εμπειρογνώμονες 
ξένων τραπεζών και διεθνών
χρηματοοικονομικών οίκων, ενώ παράλληλα ανακοινωνόταν η νέα αποκλιμάκωση 
του πληθωρισμού τον
Οκτώβριο. 

ΣΤΟ ΠΑΡΟΝ, εντούτοις, κλίμα, ο πυροσβεστικός χαρακτήρας παρόμοιων δηλώσεων 
και ανακοινώσεων μικρή
σημασία και συγκυριακό μόνον ρόλο μπορεί να έχει. Πολύ σημαντικότερη θα είναι, 
αντίθετα, η επίδραση της
ανακοίνωσης ενός αυστηρού και τολμηρού προϋπολογισμού για το 1998. Διότι η 
σχέση επιτοκίων - ισοτιμίας και
κρατικού προϋπολογισμού είναι αμφίδρομη και όπως τα υψηλά επιτόκια και 
ενδεχόμενη αύξηση της ισοτιμίας
(υποτίμηση δραχμής) επιβαρύνουν άμεσα και δραστικά την εκτέλεση ενός 
προϋπολογισμού, έτσι και η
ανακοίνωση της προσεχούς οικονομικής πολιτικής μέσω προϋπολογισμού μπορεί να 
έχει κατευναστικά
αποτελέσματα στο ύψος των επιτοκίων και της ισοτιμίας. 

ΓΙΑ να επιτευχθεί αυτό ο προϋπολογισμός, πρέπει να περιλαμβάνει ουσιαστικά 
μέτρα περιορισμού του
δημόσιου χρέους (αποκρατικοποιήσεις), ενίσχυσης της ανάπτυξης (περιορισμός 
δαπανών χωρίς σοβαρή
αύξηση φόρων) και συμπίεσης του πληθωρισμού (αυστηρή εισοδηματική πολιτική). 


