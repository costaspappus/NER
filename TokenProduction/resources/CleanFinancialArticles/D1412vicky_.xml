
ΚΟΜΙΣΙΟΝ ΚΑΤΑ ΕΛΛΑΔΟΣ 


Σε διαδικασία δίκης για τον ΦΠΑ στα I.Χ.

Βρυξέλλες, Κ. Μοσχονάς 

Η ΕΥΡΩΠΑΪΚΗ Επιτροπή ανακοίνωσε χθες ότι κίνησε το δεύτερο στάδιο της 
προδικαστικής διαδικασίας (αιτιολογημένη γνώμη) κατά της Ελλάδας, ζητώντας να 
υπολογίζεται ο ΦΠΑ στη χώρα μας για τα καινούργια αυτοκίνητα με βάση την τιμή 
πληρωμής και όχι την τιμή καταλόγου. Κατά την Επιτροπή, η τιμή καταλόγου είναι 
υψηλότερη από την πραγματική τιμή πώλησης του αυτοκινήτου δεδομένου ότι δεν 
λαμβάνονται υπόψη, μεταξύ άλλων, οι προσφορές στις τιμές που κάνουν οι 
κατασκευαστές ή οι αντιπρόσωποι των εταιριών. 

Το όλο θέμα έφθασε στην Επιτροπή μετά από καταγγελίες ενδιαφερομένων, οι 
οποίοι απέδειξαν στις κοινοτικές υπηρεσίες (Γενική Διεύθυνση 21 Εσωτερική αγορά) 
ότι με το σύστημα της επιβολής ΦΠΑ με βάση την τιμή καταλόγου που ισχύει 
σήμερα στην Ελλάδα, προκύπτει μια αύξηση μεταξύ 800.000 και 1.200.000 δρχ. 

Οι ελληνικές αρχές υποστήριξαν ότι με την τιμή καταλόγου καταπολεμάται η 
φοροδιαφυγή καθότι αποφεύγονται περιπτώσεις ψεύτικων αποδείξεων. Το 
επιχείρημα αυτό, όμως, απορρίπτεται από την Επιτροπή, η οποία υπενθυμίζει ότι για 
το ίδιο θέμα έχει ήδη καταδικαστεί από το Ευρωπαϊκό Δικαστήριο το Βέλγιο. Η 
Επιτροπή δίνει μια προθεσμία δύο μηνών στην κυβέρνηση για να ευθυγραμμιστεί με 
τις υποδείξεις της. Διαφορετικά, θα ασκήσει προσφυγή στο Ευρωπαϊκό Δικαστήριο.

