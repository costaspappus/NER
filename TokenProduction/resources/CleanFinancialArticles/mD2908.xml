Και νέο ρεκόρ...


ΜΕ νέο ρεκόρ κλεισίματος συνέχισε χθες την ανοδική του πορεία ο Γενικός Δείκτης 
Τιμών του ΧΑΑ. Συγκεκριμένα, το παραδοσιακό "βαρόμετρο" του ΧΑΑ έκλεισε με 
κέρδη 16,70 μονάδων ή 0,95% στις 1.771,37 μονάδες. Και τούτο ενώ διακυμάνθηκε 
μεταξύ 1.761,07 και 1.772,17 μονάδων. Ο καταγραφέας της πορείας των blue-chips 
και αναδυόμενο "βαρόμετρο" της Σοφοκλέους FTSE/ASE - 20 παρουσίασε ελαφρά 
χαμηλότερη άνοδο της τάξης του 0,74%, κλείνοντας στις 1.039,31 μονάδες. 

Η αξία συναλλαγών διαμορφώθηκε σε 29,03 δισ. δρχ., καθώς 7,8 εκατ. τεμάχια 
μετοχών άλλαξαν χέρια. Εκ των 258 μετοχών που κινήθηκαν, οι 149 έκλεισαν με 
κέρδη και οι 86 με ζημίες, ενώ 23 δεν παρουσίασαν μεταβολή τιμής. Οπως 
επισημαίνουν έγκυρες χρηματιστηριακές πηγές, το μόνον που φοβάται πλέον η 
Σοφοκλέους είναι η δραστική αύξηση της αξίας συναλλαγών, καθώς από τεχνικής 
πλευράς τούτο θα σημάνει την ύπαρξη τοπικής κορυφής. 

Κατά τα λοιπά, παρά τις διάφορες version περί της διαμόρφωσης του πληθωρισμού 
μηνός Σεπτεμβρίου, οι οποίες διαφέρουν από 5,2% έως 4,8%, νέα ουσιαστική πτώση 
των επιτοκίων δεν διαφαίνεται στο εγγύς μέλλον. Και τούτο εξαιτίας κυρίως, των 
υψηλών δανειακών αναγκών του Δημοσίου. Οπως επισημαίνουν μάλιστα οι ίδιες 
πηγές, οι προοπτικές της αγοράς μετά την ολοκλήρωση της αυξήσεως του μετοχικού 
κεφαλαίου της Εθνικής Τραπέζης παραμένουν άγνωστες και ενδεχομένως το έδαφος 
να αποβεί δύσβατο... 

Πάντως, η συνεχιζόμενη ροή βελτιωμένων εξαμηνιαίων λογιστικών καταστάσεων εκ 
μέρους των εισηγμένων επιχειρήσεων αποτελεί σαφώς θετική παράμετρο για την 
ψυχολογία της αγοράς. Σε ό,τι αφορά στη χθεσινή συνεδρίαση, κινητικότητα 
παρουσίασε για μια ακόμη συνεδρίαση η μετοχή του ΟΤΕ, της 3Ε, της Alpha Finance 
και της Alpha Πίστεως, ενώ με limit-up έκλεισε η προνομιούχος μετοχής της 
Τραπέζης Κεντρικής Ελλάδος, η Ράδιο-Αθήναι, η κοινή της Τραπέζης Κεντρικής 
Ελλάδος και η προν. Πλαστικά Μακεδονίας. 



