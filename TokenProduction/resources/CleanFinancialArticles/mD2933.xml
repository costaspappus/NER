
Πτώση τιμών και συναλλαγών


Η ΣΥΝΕΧΙΖΟΜΕΝΗ ασάφεια σχετικά με τις ακριβείς επιπτώσεις της παρούσης 
κρίσης επιτοκίων στη διατραπεζική αγορά, αλλά και η πεποίθηση μελών της 
χρηματιστηριακής κοινότητος ότι επίκειται και νέος γύρος ανόδου των επιτοκίων 
χορηγήσεων και καταθέσεων εκ μέρους των εμπορικών τραπεζών, επέδρασε 
αρνητικά χθες στο ΧΑΑ, οδηγώντας σε νέα πτώση τιμών. Συγκεκριμένα, παρά τη 
σχετική άνοδο που παρουσίασε κατά την έναρξη των συναλλαγών χθες, ο Γενικός 
Δείκτης Τιμών έκλεισε τελικώς στις 1.380,13 μονάδες, καταγράφοντας απώλειες της 
τάξης των 10,83 μονάδων ή 0,78%. Και τούτο, ενώ κατά τη διάρκεια των 
συναλλαγών διακυμάνθηκε μεταξύ 1.373,71 και 1.407,07 μονάδων. 

Η αξία συναλλαγών σημείωσε επίσης υποχώρηση έναντι της προηγουμένης, 
διαμορφούμενη σε 11,46 δισ. δρχ. επί 4,02 εκατ. τεμαχίων μετοχών που άλλαξαν 
χέρια. Εκ των 238 μετοχών που κινήθηκαν, οι 80 έκλεισαν με κέρδη και οι 132 με 
ζημίες, ενώ 26 δεν παρουσίασαν μεταβολή τιμής. 

Ειδικότερα, όπως επισήμαιναν χθες έγκυρες χρηματιστηριακές πηγές, απευθυνόμενες 
προς την "Εξπρές", η αγορά επέλεξε χθες να αγνοήσει την υποχώρηση της τάξης του 
0,81% που παρουσίασε το "βαρόμετρο" της διατραπεζικής αγοράς χρήματος 
"Athibor" ενός μηνός, διαμορφούμενο σε 18,47% υπό το βάρος των ανησυχιών που 
τρέφει ότι σύντομα τα πιστωτικά ιδρύματα θα προχωρήσουν σε αναπροσαρμογή των 
επιτοκίων τους έναντι του επιχειρηματικού και ευρύτερου κοινού. 

Επίσης την εικόνα επιβάρυνε η δημοσιοποίηση στοιχείων ισοζυγίου τρεχουσών 
συναλλαγών, τα οποία, αν και εμφανίζουν σχετική βελτίωση για τον μήνα Οκτώβριο 
του 1997, δίδουν βεβαρημένη εικόνα για το προηγούμενο δεκάμηνο. 

Ειδικότερα, αν και τον Οκτώβριο παρουσιάζεται υποχώρηση του ελλείμματος 
τρεχουσών συναλλαγών στο επίπεδο των 406 εκατ. δολ. ΗΠΑ έναντι 667 εκατ. δολ. 
ΗΠΑ την αντίστοιχη περίοδο του 1996 για το δεκάμηνο συνολικά εμφανίζεται 
επιδείνωση της τάξης του 7,2%. Πάντως, σύμφωνα με τα ίδια στοιχεία στο τέλος του 
1997, δηλαδή στην κορύφωση της κρίσης, τα συναλλαγματικά αποθέματα 
ανέρχονταν σε 13,3 δισ. δολ., ήτοι σε ικανοποιητικά επίπεδα.

