ΔΕΛΤΑ 


Στα 37,4 δισ. δρχ. οι πωλήσεις του 6μήνου

ΑΥΞΗΜΕΝΕΣ κατά 9% είναι οι πωλήσεις και τα κέρδη αντίστοιχα της 
γαλακτοβιομηχανίας "ΔΕΛΤΑ" κατά το α' εξάμηνο του 1997, διαμορφούμενες στα 
37,4 δισ., ενώ τα κέρδη έφθασαν τα 2,2 δισ. δρχ. Σε επίπεδο ομίλου η άνοδος των 
πωλήσεων έφθασε το 10%, ενώ τα συνολικά κέρδη ανήλθαν σε 2,8 δισ. δρχ. έναντι 
2,5 δισ. δρχ. το α' εξάμηνο 1996. Τα κέρδη προ αποσβέσεων ανήλθαν στα 6,9 δισ. 
δρχ. (30%) έναντι 5,2 δισ. δρχ. το α' εξάμηνο του 1996, δηλαδή σημειώθηκε αύξηση 
των αποσβέσεων κατά 47%. Συγκεκριμένα, οι αποσβέσεις του α' εξαμήνου 1997 
ανήλθαν σε 4,7 δισ. δρχ. έναντι 3,2 δισ. δρχ. το 1996. 

Σχολιάζοντας τα οικονομικά αποτελέσματα του ομίλου, η διοίκηση της επιχείρησης 
επισήμανε με ανακοίνωσή της τα βασικότερα σημεία της πολιτικής της, που 
αφορούν: 
* Συγκράτηση του κόστους παραγωγής στα επίπεδα του 1996. 
* Μικρή αύξηση των δαπανών διοίκησης και διάθεσης, οι οποίες διαμορφώθηκαν 
στα 9,4 δισ. δρχ. έναντι 9,3 δισ. δρχ. το α' εξάμηνο 1996. 
* Διατήρηση του μικτού περιθωρίου κέρδους στα επίπεδα του 31%. 
* Μείωση των επενδύσεων στα 2 δισ. δρχ. έναντι 2,38 δισ. δρχ. πέρυσι. 

Ως προς την αύξηση των απαιτήσεων προς τρίτους, σημειώνεται ότι αυτές 
οφείλονται σε προκαταβολές της μητρικής προς τις θυγατρικές εταιρίες, προκειμένου 
να προχωρήσουν σε αύξηση του μετοχικού κεφαλαίου τους. Σε ό,τι αφορά τις 
δραστηριότητες του ομίλου στο εξωτερικό, υπογραμμίζεται η δυναμική ανάπτυξη 
των νέων αγορών στις οποίες η ΔΕΛΤΑ πραγματοποίησε άνοδο πωλήσεων της τάξης 
του 30%, ενώ οι εξαγωγές διπλασιάστηκαν. Το νέο εργοστάσιο στη Ρουμανία τέθηκε 
σε λειτουργία και ανοίχτηκαν οι αγορές της Σερβίας των Σκοπίων και της Ρωσίας. 


