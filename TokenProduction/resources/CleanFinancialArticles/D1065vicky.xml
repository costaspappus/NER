ΧΡΗΜΑΤΙΣΤΗΡΙΟ 


Σταθερά πάνω από τις 1.700 μ. ο Γενικός Δείκτης Τιμών

ΜΕ κέρδη της τάξης του 1,19% έκλεισε χθες στις 1.754,67 μονάδες, ο Γενικός 
Δείκτης Τιμών του ΧΑΑ ενώ σχετικά χαμηλότερα, της τάξης του 1,04%, ήσαν τα 
κέρδη του FTSE/ASE, ο οποίος "έκλεισε" στις 1.031,67 μονάδες. Η αξία των 
συναλλαγών ανήλθε σε 34,34 δισ. δρχ. καθώς 8,37 εκ. τεμάχια μετοχών άλλαξαν 
χέρια. Μεταξύ αυτών και 2,7 εκ. τεμάχια μετοχών της εταιρίας "Ελληνικά Καλώδια", 
που διακινήθηκαν με τη μορφή "πακέτου". 

Οπως επισημαίνουν έγκυρες πηγές της Σοφοκλέους, η αγορά εμφανίζεται ιδιαίτερα 
δυναμική καθώς σταθεροποιείται σε επίπεδα ανώτερα των 1.700 μονάδων του 
Γενικού Δείκτη. Οπως προσθέτουν οι ίδιες πηγές, σημαντικό αναμένεται να είναι το 
όφελος από τη ρευστότητα που θα δημιουργήσει η εκπνοή τίτλων του Δημοσίου 
σήμερα, οι οποίοι δεν προβλέπεται να ανανεωθούν. Στο μεταξύ, σύμφωνα με άλλες 
πηγές, ακόμη και σε περίπτωση "διόρθωσης", το νέο σημείο σταθεροποίησης του 
δείκτη θα είναι πέριξ των 1.700 μονάδων, αλλά τούτο δεν αναμένεται να συμβεί 
παρά μόνον με την παράλληλη -σημαντική αύξηση- της ημερήσιας αξίας 
συναλλαγών. 


