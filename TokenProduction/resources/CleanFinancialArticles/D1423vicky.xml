Περιορισμός στις αυξήσεις τιμολογίων των ΔΕΚΟ


Ρεπορτάζ: Γ. Διαμαντόπουλος 

Η ΑΠΟΦΥΓΗ, όπου είναι δυνατόν, αναπροσαρμογής των τιμολογίων των δημοσίων 
επιχειρήσεων και οργανισμών φαίνεται να αποτελεί βασική κυβερνητική επιλογή, 
προκειμένου να καταστεί δυνατή η περαιτέρω αποκλιμάκωση του πληθωρισμού. 

Το κλίμα αυτό επικρατεί στο υπουργείο Εθνικής Οικονομίας, στέλεχος του οποίου 
τόνιζε χθες ότι η δυσμενής εξέλιξη του τιμάριθμου τον Ιούνιο δεν πρέπει να 
προκαλεί υπερβολικές αντιδράσεις. Σύμφωνα με το ίδιο στέλεχος, η αποφυγή 
αναπροσαρμογής των τιμολογίων των ΔΕΚΟ και ο καλύτερος έλεγχος της αγοράς 
είναι οι βασικές προτεραιότητες της κυβέρνησης στην προσπάθεια επανόδου του 
πληθωρισμού σε καθοδική πορεία. 

Οσον αφορά τα τιμολόγια των δημοσίων επιχειρήσεων και οργανισμών, φαίνεται να 
"παγώνουν" τα τέλη της ΕΥΔΑΠ, ενώ ειδικότερα για τα τιμολόγια της ΔΕΗ θα 
εξετασθεί το ενδεχόμενο μιας μικρής αναπροσαρμογής από τον Σεπτέμβριο. 

Για τα τιμολόγια του ΟΤΕ μάλλον δεν τίθεται θέμα "παγώματος", αφού οι 
αναπροσαρμογές προβλέπονται από το νόμο μετατροπής του ΟΤΕ σε Α.Ε., με βάση 
τον οποίο έγινε η μετοχοποίησή του.

