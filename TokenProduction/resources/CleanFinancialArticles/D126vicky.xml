ΚΛΩΣΤΟΫΦΑΝΤΟΥΡΓΙΑ ΝΑΥΠΑΚΤΟΥ


Διεύρυνση εξαγωγών και καλή πορεία στο _97

ΜΕ σημαντικές αυξήσεις σε πωλήσεις και καθαρά κέρδη αναμένεται να κλείσει τη 
χρήση 1997 η Κλωστοϋφαντουργία Ναυπάκτου ΑΒΕΕ, καθώς έχουν επιτευχθεί οι 
στόχοι 
του έτους που είχε θέσει η διοίκησή της. Συγκεκριμένα, οι πωλήσεις ξεπέρασαν τα 
4,3 δισ. δρχ., σημειώνοντας αύξηση τουλάχιστον κατά 28% έναντι των 3,36 δισ. 
δρχ. του προηγούμενου έτους. Σημαντική ήταν και η διεύρυνση των εξαγωγών, που 
έφτασαν τα 900 εκατ. δρχ. από 150 εκατ. το 1996 -αύξηση η οποία είναι 
αποτέλεσμα της οργάνωσης της εξαγωγικής δραστηριότητας κατά το 1997.

Ανάλογη αύξηση αναμένεται ότι θα παρουσιάσουν και τα καθαρά κέρδη, με στόχο 
να διαμορφωθούν στα 1.050 - 1.100 εκατ. δρχ. έναντι των 822 εκατ. δρχ. το 
προηγούμενο έτος. Η εταιρία ενδέχεται να πραγματοποιήσει πρόσθετες αποσβέσεις 
ύψους 100 εκατ. δρχ. περίπου, γεγονός που θα οδηγήσει τα προ φόρων κέρδη της 
χρήσης στα 1.000 εκατ. δρχ. περίπου. Σε κάθε περίπτωση, η διοίκηση της εταιρίας 
προτίθεται να διανείμει μέρισμα 50 δρχ. ανά μετοχή, όσο δηλαδή είχε ήδη 
ανακοινώσει.

Στη βελτίωση των μεγεθών της εταιρίας συνέβαλε ουσιαστικά η υλοποίηση της 
επένδυσης ύψους 3 δισ. δρχ. για τη νέα μονάδα στη Ναύπακτο, η οποία λειτουργεί 
από 
τον περασμένο Απρίλιο ενώ βελτιώνεται συνεχώς η παραγωγικότητά της. Το 
επενδυτικό πρόγραμμα θα συνεχιστεί με τον εκσυγχρονισμό του παλαιού 
κλωστηρίου, για 
το οποίο σύντομα θα ολοκληρωθεί η σχετική μελέτη. Παράλληλα, υλοποιείται 
πρόγραμμα ύψους 100 εκατ. δρχ. για την αναβάθμιση του συστήματος ποιοτικού 
ελέγχου, 
ενώ έχει προγραμματισθεί και η κατασκευή νέας αποθήκης για τη διατήρηση 
αποθεμάτων βάμβακος.

Η αυξημένη παραγωγή βαμβακερών νημάτων, λόγω της λειτουργίας του νέου 
κλωστηρίου, έχει υποκαταστήσει και ένα μεγάλο μέρος των πωλήσεων εισαγόμενων 
προϊόντων. Το 1997, οι εισαγωγές της εταιρίας σε συνθετικά νήματα μόδας 
διατηρήθηκαν σε χαμηλά επίπεδα, καθώς η ζήτηση από τις εταιρίες ενδυμάτων 
στρέφεται 
προς τα βαμβακερά νήματα, ακολουθώντας τις τάσεις της μόδας.



