Τι ξέρουμε για το ευρώ;


ΣΤΗΝ ΠΡΩΤΗ συνεδρίαση της Εθνικής Συντονιστικής Επιτροπής για το ευρώ ετέθη 
ένα πολύ σοβαρό θέμα, αυτό της ενημέρωσης της κοινωνίας για τη μετάβαση στο 
ενιαίο νόμισμα και το τι σημαίνει αυτό για τις επιχειρήσεις, τους εργαζομένους, τους 
καταναλωτές. 

ΟΙ ΕΞΕΛΙΞΕΙΣ στην Ευρώπη "τρέχουν", σε τρεις μήνες θα γνωρίζουμε τον πρώτο 
κύκλο χωρών που θα συμμετάσχει στην Οικονομική και Νομισματική Ενωση και 
είναι η ώρα για να αντιμετωπισθεί, επιτέλους, το έλλειμμα πληροφόρησης των 
πολιτών, σχετικώς με την ΟΝΕ και το ευρώ. 

Η ΚΥΒΕΡΝΗΣΗ έχει χρέος να αναλάβει πρωτοβουλίες για την ενημέρωση της 
κοινωνίας όχι μόνο για θέματα που έχουν να κάνουν με την αντικατάσταση της 
δραχμής με το ευρώ, αλλά και για τις υποχρεώσεις που πρέπει να τηρηθούν από τη 
χώρα μας τα επόμενα τρία χρόνια, ώστε να διασφαλισθεί η συμμετοχή μας στο ενιαίο 
νόμισμα την 1η Ιανουαρίου 2001. 

Η ΚΥΒΕΡΝΗΣΗ πρέπει να καταστήσει σαφή τα οφέλη που θα έχουν οι Ελληνες 
πολίτες από τη συμμετοχή μας στην ΟΝΕ. Οφέλη που θα εκδηλωθούν στο 
καθημερινό επίπεδο. Είναι λάθος η ενημέρωση για τα οφέλη από την ΟΝΕ να 
εξαντληθεί και πάλι στα μακροοικονομικά μεγέθη και στη γενική πορεία της 
οικονομίας. 

ΕΑΝ οι πολίτες ενημερωθούν για τα οφέλη στην καθημερινή τους ζωή, ίσως είναι 
ευκολότερο να συνειδητοποιήσουν και τις υποχρεώσεις στην πορεία προς την ΟΝΕ. 

ΣΕ ΚΑΘΕ περίπτωση, η ενημέρωση για την ΟΝΕ θα πρέπει να γίνει με τη "γλώσσα 
της αλήθειας" και όχι με κριτήριο το πολιτικό ή μικροκομματικό όφελος. Η 
συμμετοχή της χώρας στην ΟΝΕ δημιουργεί ευνοϊκές συνθήκες, υπό την 
προϋπόθεση, ότι θα είμαστε παραγωγικοί, ανταγωνιστικοί, μεθοδικοί και συνεπείς. Η 
ΟΝΕ δεν ευνοεί συμπεριφορές και συνήθειες του παρελθόντος, "βολέματα" και 
"αεριτζίδικες καταστάσεις". 

ΚΑΙ εν πάση περιπτώσει, η ορθή πληροφόρηση των πολιτών για την ΟΝΕ δεν είναι 
θέμα μόνο της κυβέρνησης. Αυτή έχει την πρωτοβουλία, αλλά χρειάζεται η υπεύθυνη 
στάση της αντιπολίτευσης, των παραγωγικών φορέων, των οργανωμένων 
κοινωνικών φορέων, αλλά και του Τύπου και των Μέσων Μαζικής Ενημέρωσης. 
Στάση η οποία προϋποθέτει ότι το κοινωνικό συμφέρον θα τεθεί υπεράνω του 
ατομικού, κομματικού ή συντεχνιακού συμφέροντος.

