
Ανοδικές τάσεις στο ΧΑΑ


ΜΕ ΚΕΡΔΗ της τάξης του 1,11% τερμάτισε τη χθεσινή συνεδρίαση ο Γενικός 
Δείκτης Τιμών στις 1.395,40 μονάδες. Και τούτο ενώ συνολικά διακυμάνθηκε 
μεταξύ 1.386,39 και 1.397,34 μονάδων. Ο δείκτης FTSE/ASE-20, ο οποίος 
απαρτίζεται από μετοχές τραπεζών και εταιριών υψηλής κεφαλαιοποίησης σημείωσε 
κέρδη της τάξης του 0,82% κλείνοντας στις 761,39 μονάδες. Η αξία συναλλαγών 
σημείωσε άνοδο έναντι της προηγουμένης διαμορφούμενη σε 15,64 δισ. δρχ. επί 5,5 
εκ. τεμαχίων μετοχών που άλλαξαν χέρια. Εκ των 236 μετοχών που κινήθηκαν, οι 
150 έκλεισαν με κέρδη και οι 62 με απώλειες ενώ 24 δεν παρουσίασαν μεταβολή 
τιμής έναντι της προηγουμένης. 

Οπως επεσήμαιναν χθες έγκυρες χρηματιστηριακές πηγές απευθυνόμενες προς την 
"Εξπρές", η σχετική υποχώρηση που παρουσίασε το επίπεδο των επιτοκίων στη 
διατραπεζική αγορά επέδρασε θετικά στη "Σοφοκλέους" αναζωπυρώνοντας το 
επενδυτικό ενδιαφέρον επί μετοχικών αξιών. Οι ίδιες πηγές ωστόσο, επεσήμαιναν ότι 
η άνοδος ήταν εν πολλοίς αναμενόμενη υπό το "φως" των σημαντικών απωλειών που 
έχει παρουσιάσει η χρηματιστηριακή αγορά κατά τη διάρκεια του τελευταίου 
διαστήματος. 

Συγκεκριμένα, χαρακτήριζαν την επικράτηση ανοδικών τάσεων χθες ως 
"διορθωτική" αντίδραση του Γενικού Δείκτη, καθιστώντας σαφές ότι οι σαφείς 
διακυμάνσεις που χαρακτήρισαν την πορεία του κατά το πρόσφατο παρελθόν θα 
συνεχιστούν. Πάντως, με limit - up έκλεισε χθες η προνομιούχος Βιοσώλ, η Sysware, 
η Αθηναία, η Επιχ. Παρνασσός, η Δημητριάδη, κ.ά. 

Αντίθετα, τις σημαντικότερες ζημίες παρουσίασε η Οινέργα, την οποία ακολούθησε 
η Μεταλλοπλαστική Αγρινίου, η Δάριγκ, η Ελληνική Εταιρία Μπισκότων, η 
Μπριτάννια, η προνομιούχος Βιοκαρπέτ και η Ασπίς Επενδυτική. Σημειώνεται τέλος, 
ότι τη μεγαλύτερη διακύμανση τιμής (15,09%) παρουσίασε η μετοχή της ΔΑΝΕ, ο 
πρώην πρόεδρος της οποίας συνελήφθη χθες κατηγορούμενος για υπεξαίρεση σε 
βαθμό κακουργήματος.

