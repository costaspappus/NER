ΣΤΟ ΥΠ. ΑΝΑΠΤΥΞΗΣ 


Αισιοδοξία για την πορεία εκποίησης εταιριών του ΟΑΕ

Ρεπορτάζ: Γ. Κράλογλου 

ΑΙΣΙΟΔΟΞΟΙ, ότι θα ξεπεραστούν όλα τα προβλήματα που παρουσιάζονται στην 
εφαρμογή του διετούς χρονοδιαγράμματος εκποίησης των προβληματικών 
επιχειρήσεων του ΟΑΕ, εμφανίζονται οι αρμόδιοι του υπουργείου Ανάπτυξης, οι 
οποίοι θεωρούν ότι πρέπει να επιταχυνθούν και οι διαδικασίες για τη διάλυση του 
ίδιου του Οργανισμού στο τέλος του 1998. 

Η αισιοδοξία των αρμοδίων διατηρείται, παρά το γεγονός ότι η συνεργασία με τους 
πιστωτές των προβληματικών της κατηγορίας αυτής (κυρίως με τις τράπεζες) δεν 
είναι η καλύτερη δυνατή, καθώς οι αντιλήψεις των πιστωτριών τραπεζών δεν 
συμπίπτουν με αυτές του υπουργείου, που θέλει τη διατήρηση των επιχειρήσεων και 
μετά την αλλαγή του ιδιοκτησιακού καθεστώτος και όχι την πάση θυσία εκποίηση ή 
την εκκαθάρισή τους. Ανεξάρτητα, πάντως, από τα συγκεκριμένα εμπόδια και 
προβλήματα, οι εκτιμήσεις, τόσο των συμβούλων, όσο και της πολιτικής ηγεσίας του 
υπουργείου Ανάπτυξης, είναι ότι θα επιτευχθούν οι στόχοι και θα αντιμετωπισθεί η 
κατάσταση χωρίς περαιτέρω επιπτώσεις. 

Για το λόγο αυτόν, η προσοχή τους στρέφεται από τώρα και στην υπόθεση της 
διάλυσης του ΟΑΕ. Μέσα στις επόμενες ημέρες, λοιπόν, το υπουργείο σε 
συνεργασία με την ΕΤΕΒΑ θα προσδιορίσει τον τελικό αριθμό των υποψηφίων 
συμβούλων για την κατάρτιση του προγράμματος, που θα περιλαμβάνει το κλείσιμο 
του ΟΑΕ και τη μεταβίβαση των περιουσιακών του στοιχείων. Στην πρόσκληση της 
ΕΤΕΒΑ ανταποκρίθηκαν 10 γραφεία συμβούλων, εκ των οποίων θα επιλεγεί ένας 
μικρός αριθμός, για να ακολουθήσει η δεύτερη φάση συζητήσεων και να αναδειχθεί 
ο ανάδοχος του έργου. 


