ΓΙΑ ΤΟΥΣ ΣΤΟΧΟΥΣ ΚΑΙ ΤΙΣ ΥΠΟΧΡΕΩΣΕΙΣ ΤΟΥ 1998 


Στην αφετηρία πάλι η οικονομία

Ρεπορτάζ: Γ. Διαμαντόπουλος 

Ο ΝΕΟΣ Κρατικός Προϋπολογισμός, το Κοινοτικό Πλαίσιο Στήριξης και η 
μηχανοργάνωση του υπουργείου Οικονομικών, θα αποτελέσουν τις "αιχμές" της 
οικονομικής πολιτικής για το 1998. 

Ο υπουργός Εθνικής Οικονομίας και Οικονομικών Γ. Παπαντωνίου είχε χθες ειδικές 
συσκέψεις για τα τρία αυτά θέματα, τα οποία θα έχουν ιδιαίτερη βαρύτητα στον 
σχεδιασμό της οικονομικής πολιτικής για το 1998. Τα οικονομικά υπουργεία έχουν 
ήδη αρχίσει την επεξεργασία σεναρίων για τον νέο Προϋπολογισμό, ο οποίος 
καλείται να προσεγγίσει το κριτήριο σύγκλισης για το δημοσιονομικό έλλειμμα στο 
τέλος του 1998. 

Η αποτελεσματική δημοσιονομική διαχείριση το επόμενο έτος συναρτάται με την 
πρόοδο στη μηχανοργάνωση του υπουργείου Οικονομικών. 

Και ενώ όσον αφορά τον Κρατικό Προϋπολογισμό, δεν υπάρχει τίποτε βέβαιο, το 
θέμα που παρουσιάζει ιδιαίτερο ενδιαφέρον αυτή την εποχή είναι αυτό του 
Κοινοτικού Πλαισίου Στήριξης. Ο κ. Γ. Παπαντωνίου συζήτησε χθες με τον 
υφυπουργό Εθνικής Οικονομίας Χρ. Πάχτα τις τελευταίες εξελίξεις στο ΚΠΣ, οι 
οποίες, μάλιστα, κινούνται σε δύο επίπεδα. Αυτό της αναθεώρησης, που θα γίνει τον 
Σεπτέμβριο με τη μετακίνηση κονδυλίων ύψους 500 δισ. δρχ. και αυτό της 
διαπραγμάτευσης για τη διεκδίκηση κονδυλίων στο πλαίσιο του τρίτου ΚΠΣ 2000 - 
2006. Η αρχική θέση της Ελλάδας είναι για μερίδιο 20,5 περίπου δισ. ecu από το 
τρίτο ΚΠΣ. 

Κατά τη διάρκεια των συσκέψεων που έγιναν χθες στο υπουργείο Εθνικής 
Οικονομίας, εξεφράσθη η άποψη για ομαλή πορεία του πληθωρισμού μέχρι το τέλος 
του 1997. Στο υπουργείο Εθνικής Οικονομίας δεν αποκλείουν το ενδεχόμενο να 
κινηθεί ο πληθωρισμός στο 5% στο τέλος του 1997. Το ενδεχόμενο αυτό 
προϋποθέτει ότι δεν θα υπάρξουν ανοδικές τάσεις στις τιμές των νωπών λαχανικών, 
και κυρίως, στην τιμή της ντομάτας που "κράτησε" τον τιμάριθμο στο 5,4% τον 
Ιούλιο. 

Πάντως, η εξέλιξη του πληθωρισμού θα κριθεί κυρίως τον Σεπτέμβριο, όπου και θα 
διαφανεί πλέον σαφέστερα σε ποιο επίπεδο κινείται η αντιπληθωριστική τάση στην 
οικονομία.

