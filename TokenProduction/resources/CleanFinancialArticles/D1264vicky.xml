ΜΕ 142 ΕΝΑΝΤΙ 121 ΚΑΙ 2 ΠΑΡΩΝ ΠΕΡΑΣΕ Η ΤΡΟΠΟΛΟΓΙΑ ΓΙΑ ΤΙΣ ΔΕΚΟ 


Διαφώνησαν επειδή συμφωνούσαν!

Ρεπορτάζ: Ν. Τσιούτσιας 

Η ΑΠΟΛΛΤΗ σύγχυση, επί της ουσίας, η ανικανότητα των δύο μεγαλύτερων 
κομμάτων να βρουν δίαυλο επικοινωνίας (στοιχειώδους...) για το μείζον ζήτημα των 
ΔΕΚΟ, αν και... συμφωνούν, και τα προσωπικά πολιτικά παίγνια "ηγετικών 
στελεχών", καταδείχθηκαν και αναδείχθηκαν πλήρως από την χθεσινοβραδινή 
συζήτηση στη Βουλή... Κι όλα αυτά, σε βάρος βεβαίως της ελληνικής οικονομίας, 
των δυνάμεων της αγοράς, των επενδυτών αλλά και των εν δυνάμει επενδυτών, οι 
οποίοι αδυνατούν να κατανοήσουν αφενός το τι ακριβώς συνέβη χθες το βράδυ και 
αφετέρου το τι μέλλει γενέσθαι στις ΔΕΚΟ... 

Συγκεκριμένα, και πέραν των "πυροτεχνημάτων" (φραστικών βεβαίως) που 
αντάλλαξαν ο κ. Γ. Παπαντωνίου με τους αρχηγούς όλων των υπολοίπων κομμάτων, 
κ. Κ. Καραμανλή, Α. Παπαρήγα, Ν. Κωνσταντόπουλο και Δ. Τσοβόλα, καθώς και 
των διαρροών που υπήρξαν στα δύο μεγαλύτερα κόμματα, τίποτε άλλο δεν κατέστη 
σαφές εκτός από το εξής: ΠΑΣΟΚ και Νέα Δημοκρατία συμφωνούν πλήρως για την 
ανάγκη άμεσων διαρθρωτικών μεταβολών, και τομών στην έκταση του Δημοσίου, 
τώρα! 

Πού διαφωνούν; Στις ιδιωτικοποιήσεις, καθώς η κυβέρνηση δεν ασπάζεται - 
τουλάχιστον δημόσια - τις θέσεις της αξιωματικής αντιπολίτευσης, ότι δηλαδή το 
πρόβλημα των ΔΕΚΟ λύνεται μόνο με κατάργηση μονοπωλίων και ιδιωτικοποιήσεις. 

Το παράδοξο είναι ότι συμφωνούν σ' όλα τα υπόλοιπα, συμπεριλαμβανομένης και 
της επίμαχης διάταξης που αφορά το εργασιακό καθεστώς στις ΔΕΚΟ (!), με μόνη 
διαφορά ότι η μεν κυβέρνηση προτείνει νομοθετική ρύθμιση μετά από 6 μήνες 
εφόσον ο διάλογος δεν αποδώσει, η δε αξιωματική αντιπολίτευση σε 3 μήνες, υπό τα 
ίδια δεδομένα! Στο σημείο όπου κορυφώθηκε το πολιτικό θέατρο του παραλόγου σε 
βάρος της οικονομίας, είναι όταν ο υπουργός Εθνικής Οικονομίας αποδέχθηκε τις 7 
προτάσεις του αρχηγού της Ν.Δ..., επισημαίνοντας όμως ότι αυτές προβλέπονται από 
τον ήδη ψηφισθέντα νόμο 2414... Πλην όμως, ο κ. Καραμανλής αντέτεινε πως... μεν 
τα προβλέπει ο νόμος, αλλά η ίδια η κυβέρνηση έχει... με άλλο νόμο αναστείλει την 
εφαρμογή του, καθιστώντας τον ανενεργό στην πράξη. Κατ' ουσία δηλαδή οι κ. 
Παπαντωνίου και Καραμανλής διαπληκτίζονταν για το εάν εφαρμόζεται ή όχι ο 
νόμος. 

Ωστόσο, το αποκορύφωμα της συγχύσεως επήλθε όταν ο κ. Μ. Παπαϊωάννου 
διερωτήθηκε γιατί επικρίνεται τώρα η κυβέρνηση και όχι μετά από 6 μήνες οπότε και 
θα παρουσιασθούν τα επιχειρησιακά σχέδια των ΔΕΚΟ... 

Το τελικό αποτέλεσμα της μεταμεσονύχτιας ψηφοφορίας ήταν 142 υπέρ, 121 κατά, 
ενώ οι κ. Κoντογιαννόπουλος και Σουφλιάς ψήφισαν παρών. Εν τω μεταξύ, τα 
συνδικάτα προτίθενται να ακυρώσουν τη διάταξη στην πράξη, όπως υποστήριξαν σε 
συλλαλητήριο έξω από τη Βουλή. Δυσαρέσκεια για την εξέλιξη της υπόθεσης 
εξέφρασε η ΟΚΕ, που προσφέρεται να μεσολαβεί πριν από νομοθέτηση. Για 
κοινωνικό και οικονομικό αδιέξοδο έκανε λόγο ο κ. Ν. Αναλυτής εκ μέρους του 
ΣΕΒ, ενώ ο επικεφαλής της Συνομοσπονδίας Ευρωπαϊκών Συνδικάτων Ε. Γκαμπάλιο 
έστειλε μήνυμα αλληλεγγύης στη ΓΣΕΕ.

