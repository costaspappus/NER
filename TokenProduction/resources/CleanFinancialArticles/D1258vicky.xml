ΕΤΟΙΜΑΖΟΝΤΑΙ ΓΙΑ ΝΕΕΣ ΚΙΝΗΤΟΠΟΙΗΣΕΙΣ ΟΙ ΑΓΡΟΤΕΣ 


Σε στάση αναμονής τα τρακτέρ

ΟΙ ΑΓΡΟΤΕΣ "στήνουν το σκηνικό" των νέων κινητοποιήσεών τους και, την ίδια 
στιγμή, δια στόματος κυβερνητικού εκπροσώπου, ο πρωθυπουργός αποκλείει το 
ενδεχόμενο συνάντησης με τους εκπροσώπους τους. Τα πρώτα μπλόκα στήθηκαν 
στην Πελοπόννησο και ο Μιλτιάδης Εβερτ, με δήλωσή του, παίρνει το μέρος των 
αγροτών, υποστηρίζοντας ότι υπάρχουν λύσεις που η κυβέρνηση μπορεί να δώσει 
στο πρόβλημα. 

Η Πανθεσσαλική Συντονιστική Επιτροπή των Αγροτών συνεδρίασε επί μακρόν χθες 
το απόγευμα και αποφάσισε, την ερχόμενη Δευτέρα, τα τρακτέρ να παραταχθούν 
κατά μήκος των εθνικών και επαρχιακών οδών, χωρίς όμως να προχωρήσουν σε 
αποκλεισμούς. Βασική τους επιδίωξη θα είναι η εξασφάλιση του ραντεβού με τον 
πρωθυπουργό Κ. Σημίτη, με την ελπίδα της ικανοποίησης των αιτημάτων τους. Σε 
αντίθετη περίπτωση, δηλώνουν αποφασισμένοι να ασκήσουν το ύστατο μέσο πίεσης, 
που είναι οι αποκλεισμοί των εθνικών και επαρχιακών οδών. Πάντως, οι αγρότες της 
Αργολίδας κατέλαβαν για λίγες ώρες το οδόστρωμα της εθνικής οδού Αθηνών - 
Τριπόλεως, στο ύψος της σήραγγας του Αρτεμισίου, αλλά και της εθνικής οδού 
Κορίνθου - Τριπόλεως, μεταξύ του Κιάτου και του Ξυλοκάστρου, εξασφαλίζοντας 
συνάντηση με την πολιτική ηγεσία του υπουργείου Γεωργίας την ερχόμενη Δευτέρα. 

Στην Αρτα, τους αποκλεισμούς των οδών απέτρεψε κυριολεκτικά την ύστατη στιγμή 
το άνοιγμα των τριών χυμοποιείων, που ουσιαστικά απορρόφησαν τις πλεονάζουσες 
ποσότητες πορτοκαλιών, δίνοντας ουσιαστική διέξοδο στους παραγωγούς.

