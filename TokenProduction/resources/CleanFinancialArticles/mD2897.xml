Το μάθημα της κρίσης


ΟΙ ΣΩΣΤΟΙ χειρισμοί και επιλογές μέσων πολιτικής, κατά τη διάρκεια της 
νομισματικής κρίσης από την Τράπεζα
της Ελλάδος από κοινού με την υποχώρηση του κλίματος αβεβαιότητας στις διεθνείς 
χρηματαγορές, επέτρεψαν
την ανάκαμψη του ΧΑΑ, την εισροή ξένου συναλλάγματος και τη σταδιακή μείωση 
των επιτοκίων στη
διατραπεζική. 

ΜΕ συγκρατημένη αισιοδοξία, λοιπόν, από την πλευρά των σχεδιαστών της 
οικονομικής πολιτικής, και εφόσον
συνεχισθεί η τάση της σταθεροποίησης διεθνώς, προοιωνίζεται η βαθμιαία 
επαναφορά της οικονομίας σε
κατάσταση ομαλότητας, με μόνη διαφορά τη συνέτιση και την επαγρύπνηση της 
οικονομικής πολιτικής. 

ΠΡΟΚΕΙΤΑΙ για το καλύτερο δυνατό σενάριο στις νέες συνθήκες, αφού η 
αποκατάσταση του ήρεμου κλίματος
διεθνώς θα έχει συνοδευτεί με την αναπροσαρμογή και συμπλήρωση της εγχώριας 
οικονομικής πολιτικής. Οχι
μόνο σε επίπεδο επιτοκίων, που λογικό είναι να παραμείνουν -άγνωστο για πόσο- σε 
υψηλότερα από τα προ
κρίσεως επίπεδά τους, αλλά και γενικότερα, σε επίπεδο δημοσιονομικής, 
εισοδηματικής και διαρθρωτικής
πολιτικής, όπου παραδοσιακά παρατηρούνται οι μεγαλύτερες κυβερνητικές 
αδυναμίες, καθυστερήσεις και
συμβιβασμοί. Αν κρίνουμε, λοιπόν, από τις πρώτες αντιδράσεις και ενδείξεις 
προθέσεων του οικονομικού
επιτελείου, κάποια χρήσιμα διδάγματα άντλησαν από την πρόσφατη κρίση οι 
αρχιτέκτονες της οικονομικής
πολιτικής, όταν διαπίστωσαν με τρόμο πως τα θεμέλια του οικοδομήματος που τόσο 
καιρό έκτιζαν δεν ήταν όσο
στέρεα πίστευαν και σπεύδουν τώρα να τα ενισχύσουν. 

ΒΕΒΑΙΩΣ, από τις δηλώσεις μέχρι τα έργα ο δρόμος είναι μακρύς και πολλές φορές 
στον τόπο μας δεν
διανύεται καθόλου. Ομως τα περιθώρια διαφυγής είναι μηδαμινά στην ελληνική 
περίπτωση, εξαιτίας των στόχων
της Σύγκλισης και του ελάχιστου εναπομένοντος χρόνου. Προϋπολογισμός 
'98/δημοσιονομικά και κοινωνικός
διάλογος /εισοδηματικά είναι τα δύο βασικά πεδία μάχης, όπου θα δοκιμαστεί η 
διάθεση της κυβέρνησης να
κατοχυρώσει και να ενισχύσει την οικονομική της πολιτική. 

ΔΙΟΤΙ, θα πρέπει, επιτέλους, να συνειδητοποιήσουμε πως δεν μπορεί πλέον μόνο η 
συναλλαγματική πολιτική να
στηρίζει την αποκλιμάκωση του πληθωρισμού. Πρέπει και η αντιπληθωριστική 
πολιτική, με ό,τι αυτή
προϋποθέτει, να στηρίξει την πολιτική της σταθερής ισοτιμίας. 

