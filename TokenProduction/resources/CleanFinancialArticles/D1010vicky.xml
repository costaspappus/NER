Η ΚΥΒΕΡΝΗΣΗ ΕΠΙΧΕΙΡΕΙ ΝΑ ΑΠΟΦΥΓΕΙ ΤΗ ΣΚΑΝΔΑΛΟΛΟΓΙΑ 


Προσπάθειες για διαφάνεια...

Ρεπορτάζ: Π. Μητρούλια, 

ΔΙΑΣΦΑΛΙΣΗ της διαφάνειας των διαδικασιών, με παράλληλη αποφυγή της 
παραπομπής μεγάλων συμβάσεων του Δημοσίου και κρατικών προμηθειών στις 
"ελληνικές καλένδες", επιδιώκει η κυβέρνηση, επιχειρώντας δυναμική παρέμβαση για 
την αποτροπή του κλίματος σκανδαλολογίας που φαίνεται να εκκολάπτεται. 

Η διαπίστωση αυτή προκύπτει τόσο από την απόφαση παραπομπής σε ανεξάρτητο 
εκτιμητή της σύμβασης για την κατασκευή της ατμοηλεκτρικής μονάδας στη 
Φλώρινα, όσο και από την κίνηση του διοικητικού συμβουλίου του ΟΤΕ να 
αναβάλει για τον Σεπτέμβριο την απόφαση για την προμήθεια των ψηφιακών 
παροχών. Ενισχύεται μάλιστα από την πρόταση της υπουργού Ανάπτυξης Βάσως 
Παπανδρέου, που έγινε δεκτή από τη χθεσινή Κυβερνητική Επιτροπή, για δημιουργία 
ανεξάρτητου οργάνου που θα ελέγχει τις συμβάσεις του Δημοσίου και τις κρατικές 
προμήθειες. 

Χθες, κατά τη συνεδρίασή της, η Κυβερνητική Επιτροπή αποφάσισε την ανάθεση 
στην ΕΤΕΒΑ του ρόλου του συμβούλου του Δημοσίου, που θα καθορίσει τις 
προδιαγραφές του ανεξάρτητου εκτιμητή για τη Φλώρινα και θα προχωρήσει σε 
ανοιχτή πρόσκληση εκδήλωσης ενδιαφέροντος για την επιλογή του. Η όλη 
διαδικασία (συμπεριλαμβανομένης και της εκτίμησης) θα διαρκέσει, σύμφωνα με 
δήλωση του κυβερνητικού εκπροσώπου Δ. Ρέππα, από 4 έως 6 μήνες και θα 
παρακολουθείται από επιτροπή των υπουργείων Ανάπτυξης και Εθνικής Οικονομίας και του γραφείου του πρωθυπουργού. 

Σε ό,τι αφορά το ανεξάρτητο όργανο που θα ελέγχει τις συμβάσεις και τις κρατικές 
προμήθειες, η κ. Παπανδρέου πρότεινε να υπάρξει διακομματική συνεννόηση και 
συμφωνήθηκε να ληφθούν οριστικές αποφάσεις τον Σεπτέμβριο, με βάση και σχετική 
εισήγηση που έχει γίνει ήδη από την Επιτροπή Θεσμών και Διαφάνειας της Βουλής. 
Πρέπει να σημειωθεί ότι οι χθεσινές ανακοινώσεις της Ν.Δ. επικεντρώθηκαν ακριβώς 
στο θέμα της διαφάνειας.

