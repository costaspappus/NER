Σήμα για νέα μείωση επιτοκίων από την T.Ε.


Ρεπορτάζ: Δ. Σπυρόπουλος 

ΣΗΜΑ για περαιτέρω μείωση των επιτοκίων, τόσο στο πιστωτικό σύστημα με τη 
στενή έννοια, όσο και -στη συνέχεια- στις εκδόσεις των τίτλων του Δημοσίου, έδωσε 
χθες η Τράπεζα της Ελλάδος, μία μόλις ημέρα μετά την ανακοίνωση της Εθνικής 
Τράπεζας για μείωση των επιτοκίων, τόσο των καταθέσεων όσο και των 
χορηγήσεων. 

Η πτώση, η οποία ξάφνιασε ακόμη και το υπουργείο Εθνικής Οικονομίας, του 
πληθωρισμού τον Σεπτέμβριο κατά 0,7 εκατοστιαίες μονάδες, όπως σχολιάζουν 
οικονομικοί παράγοντες, δεν είναι αφ' εαυτής ικανή να δρομολογήσει μια περαιτέρω 
πτώση των επιτοκίων, όταν μάλιστα συχνά η διοίκηση της Τραπέζης της Ελλάδος 
συνιστούσε αυτοσυγκράτηση στο Δημόσιο ως προς την πτώση των επιτοκίων. 

Ανεξαρτήτως των παραπάνω, η εικόνα που διαμορφώνεται στην αγορά οδηγεί σε 
μεθοδευμένη μείωση των επιτοκίων και, μετά την Εθνική, προχθές, και την 
Eurobank, χθες, ετοιμάζονται να ακολουθήσουν και άλλες τράπεζες, κυρίως από το 
χώρο των κρατικών, όπως η Εμπορική, η Ιονική και η Κτηματική αλλά και από το 
χώρο των ιδιωτικών, όπως η Εργασίας, η Xiosbank και πιθανότατα η Alpha Πίστεως. 
Σημειώνεται, πάντως, ότι εκπρόσωπος ξένης τράπεζας που λειτουργεί στην Ελλάδα 
επισήμανε ότι "όσο εύκολα πέφτουν τα επιτόκια, τόσο εύκολα μπορούν να ανέβουν", 
τονίζοντας παράλληλα ότι σε περίπτωση ανόδου ο ψυχολογικός αντίκτυπος είναι 
πολύ μεγαλύτερος. 

Η κίνηση της Τραπέζης της Ελλάδος και ο συντονισμός των υπό δημόσιο έλεγχο 
τραπεζών για μείωση των επιτοκίων δημιουργούν το πλαίσιο για φθηνότερο κόστος 
δανεισμού του δημόσιου τομέα τον επόμενο χρόνο. Τραπεζικοί παράγοντες όμως 
πιστεύουν ότι σε καμία περίπτωση η πτώση των επιτοκίων για όλο το 1998 δεν θα 
μπορεί να φθάσει τις δύο ποσοστιαίες μονάδες, εφόσον βέβαια όλα εξελιχθούν 
θετικά. 

Η χθεσινή κίνηση της Κεντρικής Τράπεζας συνίσταται στη μείωση (από σήμερα) του 
επιτοκίου που εφαρμόζεται στο πρώτο, βασικό, κλιμάκιο καταθέσεων των τραπεζών 
στην Τράπεζα της Ελλάδος από 11,30% σε 10,90%, κλιμάκιο στο οποίο κατατίθενται 
ποσά μέχρι 300 δισ. δρχ. για το σύνολο των πιστωτικών ιδρυμάτων. Αμετάβλητο 
παραμένει, με την ίδια απόφαση της T.Ε. (Π.Δ./T.Ε. 2423/7.10.97), το επιτόκιο που 
ισχύει για τα επιπλέον ποσά καταθέσεως κάθε τράπεζας (9,60%). 

