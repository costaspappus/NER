Η ΚΥΒΕΡΝΗΣΗ ΠΑΡΑΤΕΙΝΕΙ ΓΙΑ 2 ΧΡΟΝΙΑ ΤΗΝ ΠΡΟΘΕΣΜΙΑ 
ΜΕΤΑΤΡΟΠΗΣ ΤΩΝ ΔΕΚΟ ΣΕ Α.Ε. 


Οφείλουν 2,5 τρισ. αλλά παραμένουν!

Ρεπορτάζ: Ν. Τσιούτσιας 

ΕΝΑ μόλις 24ωρο μετά τη διαπίστωση, βάσει των στοιχείων που δόθηκαν στη 
δημοσιότητα, του γεγονότος ότι ο μεγαλύτερος οφειλέτης του Δημοσίου είναι οι 
ΔΕΚΟ, η κυβέρνηση έσπευσε να τις επιβραβεύσει, καταστρατηγώντας, μάλιστα, το 
νόμο που η ίδια ψήφισε (για τον εκσυγχρονισμό τους)... 

Συγκεκριμένα, με τροπολογία που κατατέθηκε στη Βουλή (στο ν/σ για τον κώδικα 
διοικητικών και ποινικών κυρώσεων) στις 29/7 και ώρα 11 π.μ., δηλαδή μία ημέρα 
πριν ο κ. Δρυς δώσει τα στοιχεία για τους μεγαλοοφειλέτες, η κυβέρνηση παρατείνει 
την προθεσμία για τη μετατροπή των ΔΕΚΟ σε Α.Ε. ή την προσαρμογή των 
καταστατικών τους στις διατάξεις του Ν. 2414/96 για τουλάχιστον δύο χρόνια, 
δηλαδή έως τις 25 Ιουνίου του 1999. Η τροπολογία περιλαμβάνει ένα μόνο άρθρο, το 
οποίο έχει ως ακολούθως: "Η προβλεπόμενη στην παρ. 1 του άρθρου 2 του Ν. 
2414/96 προθεσμία μετατροπής των ΔΕΚΟ σε Α.Ε. με προεδρικά διατάγματα ή 
προσαρμογής των καταστατικών τους στις διατάξεις του νόμου αυτού με κοινές 
υπουργικές αποφάσεις, παρατείνεται μέχρι την 25η Ιουνίου 1999". 

Επισημαίνουμε ότι η απόφαση αυτή ελήφθη -όπως ομολογείται και στην εισηγητική 
έκθεση- διότι "ορισμένες από τις ΔΕΚΟ δεν πρόλαβαν να ολοκληρώσουν τη 
διαδικασία μέσα στην προθεσμία που ορίζει ο νόμος αλλά ούτε και μετά την 
παράταση που δόθηκε"... Είναι σαφές, λοιπόν, ότι η κυβέρνηση υποχώρησε μπροστά 
στην πραγματικότητα που της προέβαλαν οι διοικήσεις των ΔΕΚΟ και επέλεξε να 
συντηρήσει το υπάρχον καθεστώς. Ταυτόχρονα ναρκοθετεί η ίδια το ιδιαιτέρως 
σημαντικό θεσμικό πλαίσιο για τον εκσυγχρονισμό των δημοσίων επιχειρήσεων, 
αφού ομολογώντας, κατ' ουσία, την αδυναμία -καταστρατηγεί το Ν. 2414/96, τον 
οποίο σημειώνουμε ότι επικαλούταν συνεχώς για να επιχειρηματολογήσει ως προς 
τον εκσυγχρονισμό... 

Εξάλλου, στο ίδιο ν/σ κατατέθηκαν και άλλες τροπολογίες, οι οποίες προβλέπουν τα 
εξής: 
* Την πρόσληψη, ως μονίμου προσωπικού, 400 ατόμων στο υπουργείο Οικονομικών 
στις διευθύνσεις εφοριακών, τελωνειακών και δημοσιονομικών. 
* Αποσπάσεις στο Γενικό Λογιστήριο του Κράτους διάρκειας μέχρι 1 έτους. 
* Την εξαίρεση των ΚΑΕ (αφορολόγητα είδη) από την υποχρέωση καταβολής προς 
το Δημόσιο του 15% επί των χονδρικών πωλήσεων. 
* Την εξαίρεση από τον υπολογισμό τους ως δαπανών των κρατήσεων υπέρ 
Δημοσίου και τρίτων (π.χ. ΦΠΑ, αγγελιόσημο) για τα πολιτικά κόμματα που έλαβαν 
μέρος στις πρόσφατες εκλογές. Και τούτο διότι προφανώς υπερέβησαν το όριο 
δαπανών που έθετε ο νόμος. 
* Τη δυνατότητα λήψης αφορολόγητων καυσίμων για τα επαγγελματικά τουριστικά 
πλοία και πλοιάρια που υπάγονται στο Ν. 438/76.

