Εθνική πολιτική για την ποιότητα


ΕΘΝΙΚΗ πολιτική για την ποιότητα, εξήγγειλε χθες ο πρωθυπουργός Κ. Σημίτης 
κατά τη διάρκεια του Υπουργικού Συμβουλίου, ενώ παράλληλα, ανέθεσε στον 
γραμματέα του Υπουργικού Συμβουλίου κ. Κοσμίδη τη θέσπιση και εθνικών 
βραβείων ποιότητας για τον ιδιωτικό και δημόσιο τομέα κατά πρότυπα των 
ευρωπαϊκών. 

Ο κ. Σημίτης χαρακτήρισε "εργαλείο" της αναπτυξιακής πολιτικής και της πολιτικής 
αναβάθμισης των υπηρεσιών του Δημοσίου την ποιότητα, γι' αυτό και θα γίνουν οι 
κατάλληλες παρεμβάσεις προς αυτή την κατεύθυνση. 

Διακρίνοντας τον ιδιωτικό από τον δημόσιο τομέα, ο πρωθυπουργός ανέφερε ότι ο 
μεν ιδιωτικός τομέας (παραγωγή προϊόντων και παροχή υπηρεσιών) χρησιμοποιεί 
την ποιότητα ως μέσον για τον ανταγωνισμό και την επιβίωση στη διεθνή αγορά, ο 
δε δημόσιος τομέας χρησιμοποιεί την ποιότητα για να παρέχει καλύτερες υπηρεσίες 
στον πολίτη, να έχει θετικά οικονομικά αποτελέσματα, να προσελκύει και να 
αξιοποιεί ικανά στελέχη.

