Ευθύνη όλων το ευρώ


Η ΠΡΟΣΦΑΤΗ δήλωση του Γερμανού καγκελάριου Χέλμουτ Κολ, "δεν θα 
πληρώσω εγώ το τίμημα ενός μαλακού ευρώ", και η γαλλογερμανική δέσμευση για 
ένα ισχυρό κοινό ευρωπαϊκό νόμισμα, αποτέλεσαν μήνυμα με πολλούς αποδέκτες, 
μεταξύ των οποίων και η χώρα μας. 

ΟΙ ΚΥΒΕΡΝΗΣΕΙΣ όσων χωρών ήλπισαν, τους τελευταίους τρεις μήνες (από την 
επομένη των γαλλικών εκλογών έως τώρα), στο ενδεχόμενο μεταθέσεως του 
χρονοδιαγράμματος της ΟΝΕ ή ακόμη και σε χαλάρωση των κριτηρίων του 
Μάαστριχτ, απώλεσαν, μετά τις δεσμεύσεις Κολ - Ζοσπέν, πολλές από τις τελευταίες 
"κρυφές ελπίδες" τους για "χαριστική" είσοδό τους στην ΟΝΕ, εάν δεν πιάσουν τους 
στόχους. 

ΑΥΤΟ αφορά, κυρίως, τις χώρες του Νότου ενώ, την ίδια ώρα, το πρωτοσέλιδο 
"Nicht geht's mehr" του Σπίγκελ ("Τίποτα δεν προχωρά" δείχνει αντιπροσωπευτικά τη 
θέληση του ευρωπαϊκού Βορρά να ληφθούν ουσιαστικότερες αποφάσεις για την 
κοινωνία και την οικονομία. Σύνθημα που θα έπρεπε να απασχολήσει όχι τόσο τον κ. 
Κολ, αλλά τους κυβερνώντες Ελληνες πολιτικούς, που θα πρέπει "πάση θυσία" να 
πετύχουν μέσα στο 1998 τους πιο κρίσιμους, δύσκολους και φιλόδοξους 
οικονομικούς στόχους των τελευταίων ετών. Εκείνους που θα οδηγήσουν τη χώρα 
μας στην ΟΝΕ. 

ΑΥΤΟ που περιμένουμε, κατόπιν τούτου, από την πρωθυπουργική ομιλία του κ. 
Σημίτη στη ΔΕΘ είναι όχι μόνο να πεισθούμε όλοι ότι είναι δυνατόν να επιτευχθούν 
στο τέλος του 1998 οι στόχοι του Μάαστριχτ, αλλά, κυρίως, να πεισθούμε όλοι για 
την αναγκαιότητα συναίνεσης προς την επίτευξη τού ως άνω οικονομικού και 
εθνικού στόχου, ώστε κυβέρνηση και παραγωγικοί φορείς να σκέφτονται 
(παραλλαγμένα) περίπου όπως ο κ. Κολ: "Δεν θα πληρώσω εγώ το τίμημα της μη 
ένταξης στο ευρώ". 

ΓΙΑ τούτο, απαιτείται μια πειστική παρακίνηση, που μπορεί -και πρέπει- να δώσει 
στη ΔΕΘ ο πρωθυπουργός.

