Θα απαντήσει... ο Προϋπολογισμός;


ΕΙΝΑΙ η πρώτη φορά που η κατάθεση ενός προϋπολογισμού αναμένεται με τόσο 
μεγάλη αγωνία από τους
εμπειρογνώμονες της αγοράς. Και είναι, επίσης, η πρώτη φορά που σε έναν Κρατικό 
Προϋπολογισμό οι
αναλυτές θα δώσουν ίση ή και μεγαλύτερη σημασία στα μέσα παρά στους στόχους 
του. 

ΟΧΙ γιατί η ευρωπαϊκή νομισματική σύγκλιση ξεκινά με την Ελλάδα, απ' έξω και με 
ραντεβού για την ένταξή της
σε μεταγενέστερο χρόνο. Ούτε γιατί με τις διαφαινόμενες δημοσιονομικές 
αποκλίσεις άλλων χωρών μελών
προβλέπεται να επιδειχθεί κάποια ερμηνευτική ευελιξία και "επιείκεια" στην 
εφαρμογή των κριτηρίων - στόχων. 

ΑΛΛΑ επειδή οι αγορές ζουν σήμερα με την αγωνία των απρόσμενων και 
απρόβλεπτων εξελίξεων στα μέτωπα
της δραχμής, των επιτοκίων και της οικονομικής δραστηριότητας. Υπό το πρίσμα 
αυτό, η κατάθεση του
Προϋπολογισμού ισοδυναμεί με "αποκάλυψη" όχι απλώς των γενικών 
προσανατολισμών, αλλά της ίδιας της
πεμπτουσίας της οικονομικής πολιτικής. 

ΣΤΟΝ Προϋπολογισμό αυτόν η αγορά περιμένει να δει διαρθρωτικές παρεμβάσεις 
και τομές -εξορθολογισμούς
και περικοπές δημοσίων δαπανών, ιδιωτικοποιήσεις, μεταρρύθμιση αγοράς εργασίας, 
ασφαλιστικού και
πιστωτικού συστήματος κ.λπ.- σε όλους εκείνους τους τομείς που συστηματικά 
απέφευγε μέχρι τώρα η
κυβέρνηση εξαιτίας του υψηλού πολιτικού τους κόστους, με συνέπεια να μένει 
ακάλυπτη και έκθετη η πραγματική
οικονομία στις τρέχουσες διεθνείς χρηματοπιστωτικές καταιγίδες. 

ΑΠΟ ΤΟΝ Προϋπολογισμό αυτόν οι ξένοι επενδυτές προσδοκούν την άσκηση 
αυστηρής εισοδηματικής πολιτικής
και τη μη περαιτέρω φορολογική επιβάρυνση της επενδυτικής και της 
επιχειρηματικής δραστηριότητας που τους
αποδιώχνει από τη χώρα μας προς όφελος εκείνων που προσφέρουν καλύτερα 
φορολογικά κίνητρα. 

ΜΕ ΔΥΟ λόγια, οι αγορές θέλουν να δουν στα χρησιμοποιούμενα από τον 
Προϋπολογισμό μέσα, την αλλαγή της
σύνθεσης της οικονομικής πολιτικής υπέρ μιας ανταγωνιστικότερης οικονομίας. 
Μόνον εάν πεισθούν για την
κυβερνητική αποφασιστικότητα να αντιμετωπισθούν οι πάγιες ανισορροπίες και τα 
κακώς κείμενα της οικονομίας,
θα αποβάλουν τις φοβίες για το μέλλον της δραχμής. Διαφορετικά, η νομισματική 
κρίση θα πετάξει τον
Προϋπολογισμό '98 στα "αζήτητα" της ιστορίας... 

