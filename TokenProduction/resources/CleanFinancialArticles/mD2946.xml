
ΣΤΑΘΕΡΟΠΟΙΗΤΙΚΕΣ ΤΑΣΕΙΣ ΣΤΟ ΧΑΑ


Σταθεροποιητικές τάσεις επεκράτησαν κατά τη χθεσινή χρηματιστηριακή 
συνεδρίαση, στο πέρας της οποίας ο Γενικός Δείκτης Τιμών παρουσίαζε οριακά 
κέρδη της τάξης των 2,76 μονάδων ή 0,19%, κλείνοντας στις 1.467,51 μονάδες. Και 
τούτο ενώ κατά τη διάρκεια των συναλλαγών διακυμάνθηκε μεταξύ 1.464,46 και 
1.472,36 μονάδων. Η αξία συναλλαγών σημείωσε αισθητή αύξηση έναντι της 
προηγούμενης συνεδρίασης διαμορφούμενη σε 16,15 δισ. δρχ. επί 4,63 εκατ. τεμ. 
μετοχών που άλλαξαν χέρια. Συνολικά εκ των 243 μετοχών που κινήθηκαν, οι 84 
σημείωσαν άνοδο και οι 139 πτώση, ενώ 20 δεν παρουσίασαν μεταβολή τιμής. 

Στους κερδισμένους της ημέρας: προν. Χάλυψ, κοινή Επενδύσεις Εργασίας, 
Λεβεντέρης, προν. Ρόκας, Ιπποτούρ και προν. Παυλίδης. Αντίθετα, τις 
σημαντικότερες απώλειες κατέγραψε για δεύτερη κατά σειρά συνεδρίαση η 
προνομιούχος Ευρωπαϊκή Πίστη, την οποία ακολούθησαν η προν. Βιοσώλ, η προν. 
Ξυλεμπορία, η προν. Βιοκαρπέτ και η Ράδιο-Αθήναι. Εντονη κινητικότητα σημείωσε 
η μετοχή της Εμπορικής Τραπέζης αλλά και της Τραπέζης Πίστεως. Ακολούθησε η 
μετοχή της Εθνικής, με συναλλαγές όμως χαμηλότερες του ενός δισ. δρχ., και η 
μετοχή της Τραπέζης Εργασίας. 

Οπως αναφέρουν έγκυρες χρηματιστηριακές πηγές, κατά τη χθεσινή συνεδρίαση, 
μολονότι υπήρξε έντονη κινητικότητα, δεν διεγράφησαν ουσιαστικές τάσεις προς τη 
μία ή την άλλη κατεύθυνση. Ωστόσο, η συνεχιζόμενη κινητικότητα επί των τίτλων 
τραπεζικών ιδρυμάτων, όπως επισημαίνουν οι ίδιες πηγές, συνδέεται με τις 
επικείμενες αυξήσεις μετοχικού κεφαλαίου που έχουν εξαγγελθεί εκ μέρους τους, 
αλλά και με την οριστικοποίηση της υπόθεσης των Ναυπηγείων Ελευσίνος από την 
πλευρά της Εμπορικής Τραπέζης. 

Τέλος, σύμφωνα με τις ίδιες πηγές, η πρόσφατη αύξηση της διακίνησης "πακέτων" 
σχετίζεται με τάσεις εξαργύρωσης κερδών. Στη χθεσινή συνεδρίαση υπήρξαν πακέτα 
επί μετοχών της Ασπίς Πρόνοια, της Τραπέζης Εργασίας και της κατασκευαστικής 
εταιρίας Αβαξ.

