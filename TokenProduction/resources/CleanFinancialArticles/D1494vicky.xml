Κίνηση μείωσης επιτοκίων


ΜΗΝΥΜΑ που εμμέσως ερμηνεύεται και ως προοπτική μειώσεως των επιτοκίων, 
ενώ άμεσα αποτελεί κίνηση που συνδέεται με τον περιορισμό της ρευστότητας στη 
διατραπεζική αγορά, αποτελεί η χθεσινή απόφαση της Τραπέζης της Ελλάδος 
(ΠΔ/ΤΕ 2414/24.7.97) να μειώσει από σήμερα τα επιτόκια καταθέσεων των 
τραπεζών στην Τράπεζα της Ελλάδος κατά 0,30 εκατοστιαίες μονάδες.

Ειδικότερα, στο πρώτο, βασικό κλιμάκιο καταθέσεων, το επιτόκιο διαμορφώνεται 
από 11,90% σε 11,60% (στο κλιμάκιο αυτό κατατίθενται ποσά μέχρι 300 δισ. δρχ. 
για το σύνολο των πιστωτικών ιδρυμάτων), ενώ το επιτόκιο που ισχύει για το 
επιπλέον των αντιστοιχούντων στο πρώτο κλιμάκιο ποσά καταθέσεως κάθε 
τραπέζης, μειώνεται από 9,90% σε 9,60%.

Σημειώνεται ότι η προσαρμογή των επιτοκίων καταθέσεων για τοποθετήσεις 
διάρκειας μιας ημέρας (overnight) στην T.Ε., είναι η πρώτη μετά τη λειτουργία του 
νέου πλαισίου αποδοχής καταθέσεων από τις 28 Μαρτίου 1997.

