ΜΕ ΤΟ Ν.Σ. ΠΟΥ ΕΤΟΙΜΑΣΕ ΤΟ ΥΠΕΧΩΔΕ 


Προσπάθεια διαφάνειας στα δημόσια έργα

Ρεπορτάζ: Μιχ. Μυγιάκης 

ΤΗΝ ερχόμενη εβδομάδα κατατίθεται στη Βουλή -εκτός απροόπτου- το νομοσχέδιο 
για τη βελτίωση των διαδικασιών ανάθεσης των δημοσίων έργων, όπως διαβεβαίωσε 
χθες ο υπουργός ΠΕΧΩΔΕ Κ. Λαλιώτης. Το ν/σ, ανέφερε ο υπουργός, βρίσκεται 
αυτή τη στιγμή στο Γενικό Λογιστήριο του Κράτους, ενώ πρόσθεσε ότι η κατάρτισή 
του έχει πλέον ολοκληρωθεί. Να σημειωθεί ότι, εδώ και έναν χρόνο, το υπουργείο 
διαβεβαιώνει πως το ν/σ έχει καταρτιστεί και κατατίθεται στη Βουλή. 

Το νομοσχέδιο, με τον πλήρη τίτλο "Βελτίωση των διαδικασιών ανάθεσης 
κατασκευής δημοσίων έργων και άλλες διατάξεις. Θεσμοί διαφάνειας ελέγχου και 
πόθεν έσχες", αποτελείται συνολικά από 13 άρθρα, έναντι 10 που περιλάμβανε τον 
περασμένο Μάιο. Η πλέον πρόσφατη προσθήκη είναι το άρθρο που αφορά την 
καθιέρωση "πόθεν έσχες" για όλα τα μέλη των Επιτροπών Εισήγησης για Ανάθεση. 

Οι διατάξεις του ν/σ αφορούν τον ευρύτερο δημόσιο τομέα και όχι μόνο τις 
υπηρεσίες που εποπτεύονται από το ΥΠΕΧΩΔΕ. Σύμφωνα με τον κ. Λαλιώτη, με το 
εν λόγω σχέδιο νόμου μειώνεται δραστικά έως και μηδενίζεται ο υποκειμενισμός 
κατά τις διαδικασίες ανάθεσης των δημοσίων έργων. Υπογράμμισε, μάλιστα, ότι οι 
διατάξεις του είναι εναρμονισμένες με το Κοινοτικό Δίκαιο και δεν συντρέχουν 
λόγοι να εκφράσει αντιρρήσεις η Ευρωπαϊκή Ενωση. 

Οι διατάξεις του ν/σ αφορούν: 
* Τη διασφάλιση υγιούς ανταγωνισμού κατά τις δημοπρασίες. 
* Την καθιέρωση μαθηματικού τύπου στις αναθέσεις έργων (για έργα 
προϋπολογισμού άνω του 1,5 δισ. δρχ. θα ζητείται και αιτιολόγηση για τις 
προσφορές που είναι χαμηλότερες του "ευλόγου ορίου", ενώ για έργα κάτω του 1,5 
δισ. οι χαμηλότερες προσφορές θα απορρίπτονται). 
* Το "πόθεν έσχες". 
* Τις προϋποθέσεις για δημοπράτηση με προεπιλογή και μελέτη - κατασκευή. 
* Τη ρύθμιση βασικών θεμάτων που αφορούν τα όρια των κοινοπραξιών. 
* Τη σύσταση Ινστιτούτου Οικονομίας Κατασκευών. 


