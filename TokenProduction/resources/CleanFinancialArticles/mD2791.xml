Τα κακά και τα καλά νέα...


Η ΣΥΓΚΡΑΤΗΣΗ του ετήσιου ρυθμού αύξησης των τιμών στο τέλος του 1997 είναι 
αναμφίβολα μια θετική εξέλιξη, η οποία -ωστόσο- αποτελεί υποθήκη για σκληρότερη 
προσπάθεια το 1998, δεδομένου ότι ο μέσος ετήσιος ρυθμός πληθωρισμού στη χώρα 
μας είναι περίπου διπλάσιος από το σχετικό κριτήριο Σύγκλισης. 

ΑΝΕΞΑΡΤΗΤΩΣ της ανάγκης για συνέχιση της προσπάθειας, η πτώση του 
πληθωρισμού στο 4,7% το 1997 αποτελεί βασικό στοιχείο εμπέδωσης του θετικού 
οικονομικού κλίματος. Η Ελλάδα, έπειτα από πολλά χρόνια "χαώδους απόστασης", 
πλησιάζει τον μέσο κοινοτικό όρο σε ό,τι αφορά τον πληθωρισμό, γεγονός που 
ωφελεί τόσο τις επιχειρήσεις όσο και τους εργαζόμενους στη χώρα. 

ΕΝΩ ΚΑΙ οι εξελίξεις στον πληθωρισμό δημιουργούν θετικό κλίμα, το αντίθετο 
ακριβώς συμβαίνει με το φορολογικό νομοσχέδιο. 

ΚΑΙ ΑΥΤΟ γιατί πέρα από το στοιχείο της ασυνέπειας λόγων και έργων που 
εμπεριέχει, αιφνιδιάζει και ανατρέπει αποφάσεις των επιχειρήσεων. 

Η ΑΓΟΡΑ θεωρεί τη νέα φορολογική επίθεση ως ένδειξη αδυναμίας της κυβέρνησης, 
η οποία δεν μπορεί -ή και δεν θέλει- να παρέμβει στον παρασιτικό δημόσιο τομέα 
και να αλλάξει στρεβλές καταστάσεις δεκαετιών. Επιπροσθέτως, θέτει θέμα 
αξιοπιστίας της οικονομικής πολιτικής, αφού δεν είναι δυνατόν να γίνει κατανοητό 
το νέο φορολογικό μπαράζ, σε μια οικονομία που έχει το υψηλότερο επίπεδο 
φορολόγησης από όλες τις χώρες του ΟΟΣΑ. 

ΚΑΙ ΤΟ χειρότερο είναι ότι κανένας πλέον δεν πείθεται πως η αύξηση της 
φορολογίας θα έχει αποτέλεσμα, όσο δεν περιορίζονται δραστικά οι δαπάνες του 
σπάταλου δημοσίου τομέα. 

Η ΝΕΑ αναταραχή στη χρηματαγορά δεν είναι τελικώς άσχετη με τα παραπάνω. Για 
πολλούς, οι πιέσεις στη δραχμή δεν είναι εύκολα εξηγήσιμες, δεδομένου ότι η χώρα 
μας δεν θα συμμετάσχει στην ΟΝΕ από την 1.1.1999 και συνεπώς διατηρεί 
μεγαλύτερη ευελιξία όσον αφορά τα επιτόκια, σε σχέση με τις άλλες χώρες της 
Ευρωπαϊκής Ενωσης. 

Η ΚΥΒΕΡΝΗΣΗ καλά κάνει και δηλώνει την αποφασιστικότητά της να στηρίξει τη 
δραχμή. 

ΑΡΚΕΙ μόνο να ξεπεράσει τις προσχηματικές δικαιολογίες περί "κακών 
κερδοσκόπων" τολμώντας τα μέτρα εκείνα που ουσιαστικά και μόνιμα θα 
προστατεύουν και το νόμισμα και την οικονομία.

