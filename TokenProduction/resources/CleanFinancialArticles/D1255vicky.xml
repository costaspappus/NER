
ΣΕΒ - ΔΙΕΥΚΡΙΝΙΣΕΙΣ 


Μόνο στις ζημιογόνες βιομηχανίες μειώθηκε ο αριθμός εργαζομένων

"Η ΜΕΙΩΣΗ του αριθμού των κερδοφόρων βιομηχανιών το 1996 ήταν η αιτία που 
περιορίσθηκε και ο αριθμός των απασχολουμένων στις κερδοφόρες επιχειρήσεις". 
Αυτό επισημαίνεται, μεταξύ άλλων, σε χθεσινή διευκρινιστική ανακοίνωση του ΣΕΒ. 
Η ανακοίνωση αυτή του Συνδέσμου εκδόθηκε με αφορμή ερμηνείες που δόθηκαν 
από ορισμένες εφημερίδες στα στοιχεία για την απασχόληση στην ελληνική 
βιομηχανία, που δημοσιοποίησε ο ΣΕΒ κατά την προχθεσινή συνέντευξη Τύπου. 

Συγκεκριμένα, ο Σύνδεσμος διευκρινίζει ότι: "Ο αριθμός των κερδοφόρων 
επιχειρήσεων περιορίσθηκε από 4.070 το 1995 σε 3.957 το 1996. Αυτός είναι ο 
λόγος που περιορίσθηκε και ο αριθμός των απασχολουμένων στις κερδοφόρες 
επιχειρήσεις. Δεν απωλέσθησαν, δηλαδή, θέσεις απασχόλησης στις κερδοφόρες 
βιομηχανίες. Απλώς, ένας αριθμός εξ αυτών κατατάσσεται το 1996 στην κατηγορία 
των ζημιογόνων επιχειρήσεων, σε αντίθεση με την κατάταξή τους κατά το 1995. Οι 
συνολικές απώλειες θέσεων απασχόλησης στην ελληνική μεταποίηση κατά το 1996, 
που οφείλονται κατά κύριο λόγο στις ζημιογόνες εταιρίες, ανέρχονται σε 7.000". 

Επίσης, στην ανακοίνωση αναφέρεται ότι: 
* Οι εταιρίες που ήταν κερδοφόρες και στις δύο χρήσεις 1996 και 1995 διατήρησαν 
σχεδόν σταθερή την απασχόλησή τους σε μέγεθος 186.000 απασχολουμένων. 
* Απώλειες απασχόλησης, και μάλιστα σημαντικές, υπήρξαν στις ζημιογόνες εταιρίες 
του 1996. 
* Μικρές, επίσης, απώλειες θέσεων απασχόλησης υπήρξαν στις επιχειρήσεις που 
εξυγιάνθηκαν και πραγματοποίησαν κέρδη το 1996, ενώ ήταν ζημιογόνες το 1995.

