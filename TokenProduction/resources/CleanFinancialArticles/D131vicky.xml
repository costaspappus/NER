ΜΥΤΙΛΗΝΑΙΟΣ 


"Παίζει" το θέμα με τον Λεβεντέρη

ΜΕ ΠΕΡΙΤΕΧΝΑ διατυπωμένη ανακοίνωση απάντησε χθες η εισηγμένη 
μεταλλουργική εταιρία Μυτιληναίος Α.Ε., σε δημοσιεύματα του Τύπου περί 
εξαγοράς της επίσης εισηγμένης εταιρίας Λεβεντέρης Α.Ε. Στην ανακοίνωση 
αφήνεται να εννοηθεί ότι υπάρχει τέτοιο θέμα, το οποίο όμως δεν έχει ακόμη 
οριστικοποιηθεί, καθώς γίνεται λόγος για έγκαιρη ενημέρωση του ΧΑΑ και του 
επενδυτικού κοινού εάν προκύψει θέμα μετοχικής συνεργασίας μεταξύ των δύο 
εταιριών. 

Στην ανακοίνωση αναφέρεται ότι: "Η εταιρία Μυτιληναίος Α.Ε. συνεργάζεται με την 
εταιρία Λεβεντέρης Α.Ε., από εικοσιπενταετίας και πλέον. Τον τελευταίο καιρό 
γίνονται συζητήσεις μεταξύ των δύο εταιριών, με σκοπό τη διεύρυνση της μέχρι 
τώρα επιτυχημένης συνεργασίας. Οι συζητήσεις, μέχρι τώρα, δεν περιλαμβάνουν το 
θέμα της μετοχικής συνεργασίας. Αν προκύψει τέτοιο θέμα, θα ενημερώσουμε το 
ΧΑΑ και το επενδυτικό κοινό". 

Ωστόσο, τα σημαντικά νέα για τη Μυτιληναίος αναμένεται να έλθουν από το 
εξωτερικό, καθώς επίκειται η γνωστοποίηση νέας συμφωνίας - "μαμούθ" στο χώρο 
των Βαλκανίων.

