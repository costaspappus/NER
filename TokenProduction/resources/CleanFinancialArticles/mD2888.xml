Ο κίνδυνος των νέων φόρων


ΕΝΩ τα αναλυτικά μεγέθη του νέου Προϋπολογισμού δεν έχουν ακόμη 
οριστικοποιηθεί από την κυβέρνηση, το
ενδιαφέρον συγκεντρώνουν οι ειδικοί φόροι που εγκαινιάζονται (ύψους 260 - 300 
δισ.). Οι περισσότεροι εξ
αυτών συντελούν στην αύξηση της άμεσης φορολογίας, ενώ δεν είναι λίγοι αυτοί 
που άπτονται της
δραστηριότητας των επιχειρήσεων, των αποταμιευτών - επενδυτών και των 
αυτοαπασχολουμένων. 

ΓΙΑ ΠΑΡΑΔΕΙΓΜΑ, η αύξηση της φορολογίας των κρατικών τίτλων, η φορολόγηση 
των χρηματιστηριακών
συναλλαγών και η σημαντική αύξηση των αντικειμενικών αξιών των ακινήτων, 
δίνουν λαβή για συζητήσεις σε ό,τι
αφορά με τις επιπτώσεις που ενδεχομένως θα έχουν στις σχετικές δραστηριότητες. 

ΠΑΡΑ το γεγονός ότι πολλά μένουν να διευκρινιστούν όσον αφορά τη σύνθεση και 
το βεληνεκές της φορολογικής
πολιτικής του 1998, θα πρέπει να επισημανθεί πως το μέγεθος των νέων φορολογιών 
δεν είναι εκ πρώτης
όψεως δυσβάστακτο και έρχεται να επιβληθεί σε τομείς συναλλαγών που εμφανίζουν 
μια δυναμική, κατά βάση,
ανάπτυξη ή σε τάξεις φορολογουμένων σχετικά ευκατάστατων και οι οποίοι, λογικά 
κρίνοντας, θα πρέπει να
είναι σε θέση να τις απορροφήσουν χωρίς σοβαρούς κλυδωνισμούς. 

ΟΜΩΣ θα ήταν λάθος να ξεχάσουμε το γενικότερο κλίμα στο οποίο καλούνται να 
λειτουργήσουν οι νέες
φορολογίες. Το κλίμα αυτό διαμορφώνουν η χρόνια φορολογική επιβάρυνση των 
Ελλήνων που, αν το εξετάσει
κανείς αθροιστικά, δημιουργεί έντονη δυσφορία και διάθεση για φοροδιαφυγή, 
καθώς και ο διεθνής
"φορολογικός ανταγωνισμός" συνέπεια του οποίου είναι η μείωση των φορολογικών 
συντελεστών και
επιβαρύνσεων στην Ευρώπη και αλλού. 

ΑΥΤΗ η τελευταία εξέλιξη απασχολεί σοβαρά την Ε.Ε. και τις εθνικές κυβερνήσεις, 
διότι προκαλεί σοβαρές
μετακινήσεις κεφαλαίου και εξειδικευμένης εργασίας από περιφέρεια σε περιφέρεια 
και από χώρα σε χώρα. Η
εκροή παραγωγής, ανθρώπινου κεφαλαίου και επενδύσεων προς χώρες με 
μεγαλύτερη φορολογική
ελκυστικότητα και άνεση, υποχρεώνει τις υπόλοιπες χώρες σε ανάλογη προσαρμογή. 
Συνολικά για την Ε.Ε. οι
συνέπειες είναι αρνητικές στην προσπάθεια σύγκλισης και χρήζουν συντονισμένης 
αντιμετώπισης. Μέχρι τότε,
όμως, η Ελλάδα οφείλει να λάβει σοβαρά υπόψη στους δημοσιονομικούς 
σχεδιασμούς της τον έξωθεν
φορολογικό ανταγωνισμό. 


