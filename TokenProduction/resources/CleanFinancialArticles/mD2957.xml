
ΑΝΟΔΟΣ ΜΕ ΜΙΚΡΟ ΤΖΙΡΟ


Καθαρά ανοδικές τάσεις επικράτησαν χθες στη Σοφοκλέους παρά το περιορισμένο 
ύψος των συναλλαγών. Ο γενικός δείκτης έκλεισε στις 1547,64 μονάδες 
(ακολουθώντας σταθερά ανοδική πορεία στη διάρκεια της συνεδρίασης) και 
κατέγραψε άνοδο της αγοράς σε ποσοστό 2,21%. 

Η συνολική αξία των συναλλαγών ανήλθε σε 8,8 δισ. δρχ. επί 2,91 εκατ. τίτλων. Οι 
ανοδικές τάσεις αποτυπώθηκαν σε όλους τους επιμέρους δείκτες της αγοράς. 
Ωστόσο τη μεγαλύτερη αύξηση παρουσίασαν ο τραπεζικός και ο βιομηχανικός με 
2,48% και ο δείκτης των Συμμετοχών, με 2,57%. Ο νέος δείκτης των Financial Times 
κατέγραψε άνοδο της αγοράς σε ποσοστό 2,5%. 

Στο επίκεντρο του επενδυτικού ενδιαφέροντος βρέθηκαν και πάλι οι μηχανές blue 
chips με κυρίαρχους εκπροσώπους τις μεγάλες τράπεζες Εθνική, Πίστεως, Εμπορικής 
και Εργασίας. Στις 6.515 δρχ. έκλεισε ο ΟΤΕ σημειώνοντας άνοδο σε ποσοστό 
1,24%. Χρηματιστηριακά στελέχη επισήμαναν ότι η άνοδος της αγοράς, τόσο την 
Παρασκευή, όσο και χθες δεν οφείλεται σε κάποιους ειδικούς λόγους, αλλά σε 
επενδυτές που αγοράζουν τίτλους "επιλεκτικά", με βάση την ελκυστικότητα του 
επιπέδου των τιμών τους. 

Στα όρια της μέγιστης επιτρεπόμενης ημερήσιας ανόδου έκλεισαν οι τίτλοι 
Μπενρουμπή και Τράπεζας Κεντρικής Ελλάδος ενώ στον αντίποδα βρέθηκαν SATO 
και Ξυλεμπορία. Την υψηλότερη αξία συναλλαγών παρουσίασαν Εθνική, ΟΤΕ και 
ΑΕΓΕΚ. Εκτός κύκλου διακινήθηκαν δύο "πακέτα" μετοχών. Το ένα αφορούσε 
120.000 τίτλους των Κλωστηρίων Ναούσης, στις 1.350 δρχ. και το άλλο 275.000 
μετοχές ΑΕΓΕΚ στις 1.510 δρχ.

