Τα μηνύματα από τις ΗΠΑ έφεραν ευφορία στις αγορές


ΟΙ ΧΡΗΜΑΤΟΟΙΚΟΝΟΜΙΚΕΣ αγορές πήραν την ώθηση που χρειάζονταν από τα 
τελευταία στοιχεία για την απασχόληση στις ΗΠΑ. Τόσο οι μετοχές όσο και οι 
ομολογίες σημείωσαν άνοδο. Η είδηση ότι οι θέσεις εργασίας αυξήθηκαν, τον 
Ιανουάριο, κατά 358.000, σε επίπεδο δηλαδή πολύ υψηλότερο από τις προσδοκίες 
της αγοράς, έδειξε ότι η αμερικανική οικονομία εξακολουθεί να αναπτύσσεται 
δυναμικά, χωρίς παράλληλη άνοδο του πληθωρισμού. Η εξέλιξη αυτή δημιούργησε 
την αίσθηση ότι δεν υπάρχει πλέον λόγος νέας αύξησης των επιτοκίων. 

Η ανοδική πορεία της απασχόλησης διασκέδασε τις ανησυχίες που προκαλεί η 
ιρακινή κρίση και αντιστάθμισε τις αρνητικές επιδράσεις των σκανδάλων στον 
Λευκό Οίκο. Στο Λονδίνο και το Παρίσι, οι μετοχές σημείωσαν νέα ρεκόρ, ενώ η 
αρνητική εξέλιξη του δείκτη στη Φρανκφούρτη ήταν τεχνικής φύσεως, καθώς το 
χρηματιστήριο αυτό κλείνει πριν ανοίξουν οι αμερικανικές αγορές. 

Η σχετική σταθεροποίηση στην Ασία συμβάλλει στην εδραίωση θετικότερου 
κλίματος στις αγορές. Το δολάριο, το οποίο είχε πέσει στο χαμηλότερο επίπεδο των 
τελευταίων τριών μηνών έναντι του γιεν την Πέμπτη, χάρη στην ελπίδα ότι η 
ασιατική κρίση ξεπέρασε το κορυφαίο σημείο της, ιδιαίτερα στην Ιαπωνία, παρέμεινε 
χθες σταθερό.

