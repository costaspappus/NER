Πουλήθηκαν 100 εκ. ecu για στήριξη της δραχμής


ΜΕ ΠΩΛΗΣΗ συναλλάγματος ύψους περίπου 110 εκατ. ecu παρενέβη, χθες, η 
Τράπεζα της Ελλάδος στο fixing, προκειμένου να υποστηρίξει την ισοτιμία της 
δραχμής. Και πράγματι, τούτο επετεύχθη, καθώς η ecu έκλεισε στο επίπεδο των 
312,900 δρχ. ενώ προχθές είχε ανατιμηθεί ακριβώς στο όριο ("στόχο" αρκετών 
επενδυτών) των 313 δραχμών. Καθόλη σχεδόν τη διάρκεια της συνεδριάσεως, το 
ευρωπαϊκό νόμισμα διαπραγματευόταν μεταξύ 312,850 και 312,950 δραχμών ενώ η 
εικόνα ήταν ανάλογη αυτής στην προχθεσινή συνεδρίαση, καθώς τα επιτόκια στις 
μεσοπρόθεσμες διάρκειες βρέθηκαν γύρω στο επίπεδο του 20% και το Athibor 
έκλεισε στο 20,55% (18,86% σε αναθεωρημένη βάση) στον έναν μήνα και στο 
20,95% στους τρεις μήνες. Την ίδια αυτή εικόνα, επικαλέσθηκαν και παράγοντες των 
δημοσιονομικών αρχών, για να τονίσουν ότι παρά την άνοδο, κατά μία ποσοστιαία 
μονάδα, του μέσου σταθμικού επιτοκίου της προχθεσινής δημοπρασίας τριμήνων και 
εξαμήνων ετήσιων εντόκων γραμματίων, οι όροι εσωτερικού δανεισμού που 
επετεύχθησαν, ήταν οι ευνοϊκότεροι δυνατοί για το Δημόσιο εν μέσω των εξελίξεων 
που κυριαρχούν στις χρηματαγορές.

