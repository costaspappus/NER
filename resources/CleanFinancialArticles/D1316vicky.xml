ΓΙΑ ΤΙΣ ΔΕΚΟ ΚΑΙ ΤΑ ΑΓΡΟΤΙΚΑ 


Συναίνεση για τον εκσυγχρονισμό θέλει η αγορά

ΕΙΝΑΙ παράδοξο και ιδιαίτερα ανησυχητικό το φαινόμενο της αδυναμίας να 
εξασφαλισθεί πολιτική συναίνεση σε ορισμένους βασικούς τομείς της οικονομικής 
πολιτικής, όπως ο εκσυγχρονισμός των ΔΕΚΟ και το αγροτικό, καθώς από τη μια 
πλευρά τα δύο μεγάλα κόμματα έχουν τόσο μεγάλη σύγκλιση στα οικονομικά τους 
προγράμματα και, από την άλλη, προτάσσουν ακόμη το πολιτικό κόστος. 

Αυτό υπογραμμίζεται ως γενικό συμπέρασμα των κορυφαίων εκπροσώπων των 
παραγωγικών τάξεων που άρχισαν να αποτιμούν την κατάσταση στην οικονομία 
μετά την πρώτη φάση των συγκρούσεων της κυβέρνησης με τα συνδικάτα των 
ΔΕΚΟ, πριν και μετά την ψήφιση της τροπολογίας, αλλά και έπειτα από την, μάλλον 
ανησυχητική, κλιμάκωση των συγκρούσεων με τους αγρότες. 

Τα "αποτυπώματα" των συγκρούσεων στην οικονομία και η σημασία τους στην 
περαιτέρω εφαρμογή του προγράμματος εκσυγχρονισμού των ΔΕΚΟ ήταν τα πρώτα, 
στο πλαίσιο των παραπάνω εκτιμήσεων και αποτιμήσεων, που περιγράφηκαν στο 
γενικό συμβούλιο του ΣΕΒ, ύστερα από εισήγηση που έκανε ο πρόεδρος I. Στράτος. 

Οι εκπρόσωποι των περιφερειακών και κλαδικών βιομηχανικών οργανώσεων και τα 
άλλα μέλη του γενικού συμβουλίου επανέλαβαν, με κάθε τρόπο και σε κάθε τόνο, 
την ανησυχία τους για τις εξελίξεις και, κυρίως, για τις επιπτώσεις από τις 
συνεχιζόμενες και μάλλον κλιμακούμενες κινητοποιήσεις των αγροτών. 

Τόσο στη συνάντηση αυτή όσο και σε συναντήσεις των διοικήσεων κλαδικών 
βιομηχανικών οργανώσεων, στο τέλος της περασμένης εβδομάδας, έγινε αισθητή η 
ανησυχία των εκπροσώπων της παραγωγής για την αδυναμία, πλέον, να 
περιφρουρηθεί η οικονομία από κάθε μορφής πολιτικές αντιπαραθέσεις, τόσο μεταξύ 
αντιπολίτευσης και κυβέρνησης όσο και στο εσωτερικό κυβέρνησης και κομμάτων. 

Ανησυχία εκφράσθηκε και για τις εξελίξεις στην αξιωματική αντιπολίτευση, από την 
οποία η επιχειρηματική αγορά και οι βιομηχανικές οργανώσεις περίμεναν, όπως 
τονίσθηκε, συνηγορητική τακτική υπέρ των φορέων της ιδιωτικής οικονομίας και όχι 
προτεραιότητα στο πιθανό πολιτικό κόστος από το ενδεχόμενο μιας συναινετικής 
συμπεριφοράς προς τις κυβερνητικές επιλογές.

