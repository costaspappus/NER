
Ανοδικές τάσεις στο ΧΑΑ


ΜΕ ΚΕΡΔΗ της τάξης των 17,30 μονάδων ή 1,24% έκλεισε χθες ο Γενικός Δείκτης 
τιμών του ΧΑΑ, στις 1.411,29 μονάδες. Και τούτο ενώ η ενδοσυνεδριακή του 
διακύμανση ήταν μεταξύ 1.397,41 και 1.419,14 μονάδων. Ο δείκτης FTSE/ASE-20, 
ο οποίος απαρτίζεται από μετοχές τραπεζών και εταιριών υψηλής κεφαλαιοποίησης 
έκλεισε με κέρδη 1,20% στις 776,23 μονάδες. Η αξία συναλλαγών διαμορφώθηκε σε 
22,54 δισ. δρχ. καθώς 7,67 εκ. τεμάχια μετοχών άλλαξαν χέρια. 

Εκ των 238 μετοχών που κινήθηκαν, οι 137 έκλεισαν με άνοδο και οι 78 με κάμψη, 
ενώ 23 δεν παρουσίασαν μεταβολή τιμής. Εκ των κλαδικών δεικτών τα 
σημαντικότερα κέρδη κατέγραψε ο κλάδος των διαφόρων, ενώ στον αντίποδα 
βρέθηκε των εταιριών χρηματοδοτικής μίσθωσης. Ακόμη, σημειώνεται ότι ιδιαίτερα 
υψηλή συναλλακτική κίνηση παρουσίασε χθες η μετοχή της Ιντρακόμ, 
πραγματοποιώντας συναλλαγές άνω των 2,1 δισ. δρχ. 

Στο μεταξύ, ευθέως συνέδεσε χθες την πορεία της Σοφοκλέους με εκείνη των 
ασιατικών αγορών, ο χρηματοοικονομικός οίκος Merrill Lynch. Συγκεκριμένα, όπως 
μετέδωσε χθες το ειδησεογραφικό πρακτορείο Reuters, η αποκλιμάκωση της κρίσης 
στην Ασία αναμένεται να είναι σαφής "προάγγελος" ανάκαμψης για την ελληνική 
χρηματιστηριακή αγορά, η οποία έχει αποδειχθεί έως τώρα ως εκ των πλέον 
ευάλωτων, παγκοσμίως, στις ασιατικές αναταράξεις. 

Σύμφωνα με τον συντάκτη της έκθεσης και αντιπρόεδρο του διεθνούς τμήματος 
ανάλυσης θεμελιωδών στοιχείων εισηγμένων εταιριών του παραπάνω οίκου, κ. Μ. 
Χάρρις, αν και η δραχμή εμφανίζεται να σταθεροποιείται και ο πληθωρισμός 
αποκλιμακώνεται, η χρηματιστηριακή αγορά υφίσταται ακόμη σαφείς πιέσεις από τα 
υψηλά επιτόκια. "Αν και η χρονιά ξεκίνησε μάλλον καλά, με τον παραδοσιακό 
ενθουσιασμό του Ιανουαρίου, οι προοπτικές της αγοράς συναρτώνται πλέον ευθέως 
από τη νομισματική κατάσταση και την απάλειψη των ανησυχιών που συνδέονται με 
τη δραχμή, κάτι που υπό το παρόν νομισματικό καθεστώς, παγκοσμίως, θεωρείται 
αμφίβολο", εμφανίζεται να δηλώνει ο ίδιος.

