ΕΣΠ 


Χάος στον Πειραιά από τις παρεμπορικές δραστηριότητες

ΣΤΗΝ ηγεσία του υπουργείου Οικονομικών εναπόθεσε χθες τις ελπίδες του για την 
ελαχιστοποίηση των παρεμπορικών δραστηριοτήτων που αναπτύσσονται στον 
Πειραιά ο Εμπορικός Σύλλογος της πόλης, ο οποίος πρόσφατα είχε επιστήσει την 
προσοχή στη δημοτική αρχή και τις αρχές ασφαλείας για επέκταση του φαινομένου, 
που πλήττει το υγιές εμπόριο αλλά και το Δημόσιο από την απώλεια του ΦΠΑ. 

Στο έγγραφο του ΕΣΠ τονίζεται ότι είναι κοινή η διαπίστωση όλων των αρμόδιων 
φορέων για πάταξη των παρεμπορικών μεθόδων μέσω των οποίων διακινούνται 
ανεξέλεγκτα μεγάλες ποσότητες εμπορευμάτων. Η διόγκωση του παρεμπορίου, 
αναφέρει ο Σύλλογος, κυρίως στις παρυφές των λαϊκών αγορών, τα παζάρια και τους 
κεντρικούς δρόμους και πλατείες, όπου η φοροδιαφυγή από τη μη έκδοση 
αποδείξεων για την απόδοση του ΦΠΑ έχει ως αποτέλεσμα ζημιά δισεκατομμυρίων 
για το Δημόσιο. 

Εκτός αυτού, στους ίδιους χώρους, αναφέρει ο ΕΣΠ, έχει αναπτυχθεί και το 
λαθρεμπόριο κυρίως από αλλοδαπούς μικροπωλητές, αλλά και ντόπιους, με διάφορα 
παράνομα εισαγόμενα είδη, όπως, ενδεικτικά, τσιγάρα, ποτά και ηλεκτρονικά. Ο 
Σύλλογος είχε επισημάνει πολλές φορές κατά το παρελθόν τις συνθήκες που 
επικρατούν στο αμαρτωλό, όπως το χαρακτηρίζει, παζάρι της πόλης για να δικαιωθεί, 
όπως αναφέρει στο υπόμνημα, με τη σύλληψη των λαθρεμπόρων τσιγάρων από το 
ΣΔΟΕ. Η κατάσταση αυτή, τονίζει ο ΕΣΠ, παρόλες τις επανειλημμένες έγγραφες 
καταγγελίες δεν έχει αντιμετωπιστεί, με επακόλουθο οι παρεμπορικές 
δραστηριότητες να διογκώνονται σαν χιονοστιβάδα με εξαιρετικά δυσμενείς 
επιπτώσεις για το νόμιμο εμπόριο, αλλά και μεγάλη οικονομική ζημιά για το δημόσιο 
και το κοινωνικό σύνολο. 

Από τις επισημάνσεις του ΕΣΠ δεν λείπουν και αυτές για τη δημοτική αρχή της 
πόλης. Ο ΕΣΠ αποδίδει μεγάλες ευθύνες στη δημοτική αρχή της πόλης για το 
τριτοκοσμικό, όπως το χαρακτηρίζει φαινόμενο, που το άφησε να πάρει διαστάσεις, 
αλλά και στις αρμόδιες υπηρεσίες που δεν ευαισθητοποιούνται στις εκκλήσεις του 
για να παρέμβουν. Καταλήγοντας ο ΕΣΠ στο υπόμνημά του ζητεί την παρέμβαση 
του υπουργείου Οικονομικών για την αποκατάσταση της έννομης τάξης. 


