Η συμφέρουσα επιλογή


ΟΙ ΣΥΖΗΤΗΣΕΙΣ της κυβέρνησης με τέσσερις τράπεζες για την εφαρμογή του 
θεσμού της αυτοχρηματοδότησης στην εκτέλεση των δημοσίων έργων μόνο θετικό 
αντίκτυπο έχουν στην οικονομία. Δημιουργούν, μάλιστα, και σοβαρές προσδοκίες 
στην αγορά, που επί πολλά χρόνια τόνιζε την ανάγκη εφαρμογής της 
αυτοχρηματοδότησης. 

ΣΤΗΝ ΠΑΡΟΥΣΑ συγκυρία θα αποτελέσει πολύ σημαντική επιλογή εάν η 
αυτοχρηματοδότηση περιληφθεί στον συνολικό σχεδιασμό για τα δημόσια έργα, την 
επόμενη εξαετία. Ενα χρονικό διάστημα στο οποίο θα κορυφωθεί η εκτέλεση έργων 
υποδομής, τα οποία θα αφορούν τόσο τους Ολυμπιακούς Αγώνες του 2004, όσο και 
τις υποδομές που επιζητείται η βελτίωσή τους, μέσω της εφαρμογής των Κοινοτικών 
Πλαισίων Στήριξης. 

ΟΙ ΑΝΑΓΚΕΣ της χώρας σε έργα υποδομής επιβάλλουν τον συνδυασμό Κοινοτικού 
Πλαισίου Στήριξης και αυτοχρηματοδότησης τα επόμενα χρόνια. Ετσι θα 
απελευθερωθούν κονδύλια και θα μεγιστοποιηθεί το όφελος για την οικονομία. 
Πόσο μάλλον όταν η χώρα μας φαίνεται ότι θα λάβει σημαντικά κονδύλια και από το 
Γ Κοινοτικό Πλαίσιο Στήριξης, η περίοδος εφαρμογής του οποίου (2000-2006) 
καλύπτει σημαντικό διάστημα της προετοιμασίας για τους Ολυμπιακούς Αγώνες του 
2004. 

Η ΚΥΒΕΡΝΗΣΗ πρέπει να επιταχύνει τις διαδικασίες για την εφαρμογή της 
αυτοχρηματοδότησης στα δημόσια έργα. Οι συζητήσεις που έχουν αρχίσει δεν πρέπει 
να "μείνουν στα χαρτιά", όπως συνέβη στο παρελθόν. Πρέπει να καθορίσει σαφώς 
τους "κανόνες του παιχνιδιού", εξασφαλίζοντας διαφάνεια και συνθήκες υγιούς 
ανταγωνισμού. 

Η ΑΝΤΙΠΟΛΙΤΕΥΣΗ και οι παραγωγικοί φορείς της οικονομίας πρέπει να 
αντιμετωπίσουν το θέμα υπεύθυνα. Η επιδίωξη του κέρδους είναι θεμιτή, αλλά όχι με 
μέσα που αποβαίνουν σε βάρος της κοινωνίας. Εάν ο θεσμός της 
αυτοχρηματοδότησης αποτελέσει πεδίο σκανδαλολογίας και αμφισβητήσεων, τότε 
δεν μπορεί να προχωρήσει, και έτσι άλλη μια ευκαιρία θα χαθεί.

