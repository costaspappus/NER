ΕΜΠΟΡΙΚΟΣ ΔΕΣΜΟΣ 


Κοντά στην πώληση πλειοψηφικού πακέτου μετοχών σε πολυεθνικές

ΠΛΗΣΙΟΝ της πώλησης σημαντικού τμήματος του μετοχικού κεφαλαίου, πιθανώς 
και πλειοψηφικού, της εισηγμένης εταιρίας "Εμπορικός Δεσμός", βρίσκεται η 
διοίκησή της. 

Συγκεκριμένα, υψηλόβαθμο στέλεχος της διοίκησης της εταιρίας, απαντώντας σε 
ερωτήματα της "Εξπρές", επιβεβαίωσε χθες ότι η "Εμπορικός Δεσμός" βρίσκεται στο 
καταληκτικό σκέλος διαπραγματεύσεων με δύο πολυεθνικούς Οίκους, για την 
πώληση ποσοστού έως και 80% του μετοχικού τους κεφαλαίου. 

Ειδικότερα, οι διαπραγματεύσεις για την πώληση της εταιρίας, που διεξάγονται από 
μηνών, ενδέχεται να καταλήξουν είτε στην πώληση μεριδίου της τάξης του 40% σε 
έναν έκαστο των δύο Οίκων (Βρετανικός και Αμερικανικός) είτε στην πώληση 
πλειοψηφικού πακέτου (το ακριβές ύψος του οποίου δεν έχει προσδιορισθεί) προς 
έναν εξ αυτών. Οπως ανέφερε χθες η ίδια πηγή, αμφότεροι οι Οίκοι 
δραστηριοποιούνται στον τομέα της παραγωγής και διάθεσης καταναλωτικών 
προϊόντων και η "Εμπορικός Δεσμός" θα αποτελέσει "φυσική" συνέχεια της 
παρουσίας των στην ελληνική αγορά. Σημειώνεται ότι η "Εμπορικός Δεσμός" υπήρξε 
αποδέκτης προτάσεων εξαγοράς σημαντικού τμήματος του μετοχικού της κεφαλαίου 
και από αντίστοιχη ελληνική εταιρία. 

Οι διαπραγματεύσεις για την πώλησή της χρονολογούνται από τον Ιούνιο περίπου, 
καθώς η διοίκηση της "Εμπορικός Δεσμός" εξέταζε τότε το ενδεχόμενο είτε 
εκποίησης κτηματικής περιουσίας της εταιρίας είτε την ευθεία πώλησή της, 
αντιμέτωπη με συρρικνούμενα αποτελέσματα και υψηλές βραχυπρόθεσμες δανειακές 
υποχρεώσεις που το 1996 έφθαναν το 1,5 δισ. δρχ. 

Το Σεπτέμβριο του 1997, η εταιρία ανέθεσε στους Οίκους "Top management" και 
"Top Invest" το σχεδιασμό προγράμματος ανασυγκρότησής της, το οποίο θα της 
επέτρεπε να προχωρήσει στην περαιτέρω ανάπτυξή της σε νέες μορφές εμπορίου. Το 
πρόγραμμα τούτο θα ετίθετο σε εφαρμογή το τρέχον έτος, σε συνδυασμό με τυχόν 
"στρατηγικό επενδυτή" στην εταιρία. 

Σύμφωνα με την ίδια πηγή, η τιμή ανά μετοχή που συζητείται με τις ενδιαφερόμενες 
πλευρές, βρίσκεται σε επίπεδο σχετικά υψηλότερο της τρέχουσας χρηματιστηριακής 
αξίας της εταιρίας. Στη λήξη της χθεσινής συνεδριάσεως του ΧΑΑ, η τιμή της κοινής 
μετοχής βρισκόταν στις 405 δρχ. και της προνομιούχου στις 374 δρχ. Και τούτο ενώ 
η τιμή της κοινής μετοχής έχει ακολουθήσει κατά τη διάρκεια του τελευταίου μηνός 
ευθέως ανοδική πορεία από τις 320 δρχ. (1.12.1997). Η εταιρία, αν και 
πολυμετοχική, επί της ουσίας "ελέγχεται" από έξι οικογένειες που έχουν στη διάθεσή 
τους ποσοστό της τάξης του 80% - 85%. 

Οπως ανέφερε η ίδια πηγή, η κάθε οικογένεια ελέγχει ποσοστό περίπου 14%. 
Ωστόσο, σύμφωνα με το ένθετο του "Ημερησίου Δελτίου Τιμών του ΧΑΑ", σχετικά 
με τα ποσοστά κυρίων μετόχων εισηγμένων εταιριών, την 28.6.1997 ως μόνος 
μέτοχος με ποσοστό άνω του 10% του μετοχικού κεφαλαίου της εταιρίας 
εμφανιζόταν ο κ. Στ. Γκρέκας που διατηρούσε τότε 10,69%. 

Η εταιρία, σύμφωνα με την ίδια πηγή, αναμένεται να παρουσιάσει πωλήσεις 
χαμηλότερες των αρχικών της προβλέψεων ύψους 8 δισ. δρχ. κατά τη χρήση 1997, 
ενώ τα αποτελέσματά της αναμένεται να είναι οριακά. 

Ο "Εμπορικός Δεσμός" δραστηριοποιείται στον τομέα του χονδρικού εμπορίου, 
διατηρώντας δίκτυο 9 καταστημάτων χονδρικού εμπορίου ανά την Ελλάδα, ενώ από 
τα τέλη του 1996 έχει παρουσία και στον τομέα των λιανικών πωλήσεων μέσω 
θυγατρικής της εταιρίας, που διαχειρίζεται τέσσερα "super - market", μεσαίου 
μεγέθους. Παράλληλα, έχει επεκταθεί και στο χώρο των τέως σοβιετικών 
δημοκρατιών, ιδρύοντας θυγατρική της εταιρία, με την επωνυμία "Desmos" με 
αντίστοιχο αντικείμενο, στην Ουκρανία.	

