Παράταση προθεσμίας για τα προγράμματα των ΜΜΕ


Ρεπορτάζ: Γ. Κράλογλου 

ΜΕΧΡΙ τις 18 Ιουνίου θα δέχονται οι Ενδιάμεσοι Φορείς Διαχείρισης αιτήσεις 
ενδιαφερομένων επενδυτών από το χώρο των Μικρομεσαίων Επιχειρήσεων για 
υπαγωγή στα πέντε προγράμματα ενίσχυσης που προωθεί το υπουργείο Ανάπτυξης 
μέχρι το 2000, προγραμματίζοντας την κάλυψή τους με πόρους συνολικού ύψους 
100 δισ. δρχ. 

Η παράταση για έναν μήνα (αρχική λήξη 15 Μαόου) της προθεσμίας κρίθηκε 
αναγκαία προκειμένου να γίνει η καλύτερη δυνατή ενημέρωση των ενδιαφερομένων 
αλλά και να δοθεί ο χρόνος για τη σύσταση και οργάνωση των Ενδιάμεσων Φορέων 
Διαχείρισης, οι οποίοι θα υπογράψουν τις σχετικές συμβάσεις με το Δημόσιο μέχρι 
τα μέσα Μαίου. 

Με την παράταση της προθεσμίας υποβολής των αιτήσεων που αποφάσισε ήδη η 
υφυπουργός Ανάπτυξης Αννα Διαμαντοπούλου λύθηκε ένα από τα βασικά 
προβλήματα που εμφανίστηκαν αμέσως μετά την εξαγγελία των προγραμμάτων. Το 
δεύτερο βασικό πρόβλημα που θα προκύψει κατά την υλοποίηση των επενδύσεων οι 
οποίες θα υπαχθούν στα προγράμματα θα είναι η αδυναμία χορηγήσεως αδειών 
εγκατάστασης των νέων επενδύσεων σε όλες σχεδόν τις επιχειρήσεις που 
λειτουργούν στην Αττική. Την αδυναμία αυτή δημιουργούν οι απαγορεύσεις και οι 
δεσμεύσεις των διατάξεων του Π.Δ. 84/84. Και αυτό είναι ένα πολύ βασικό θέμα ως 
προς το οποίο άρχισαν να κινητοποιούνται από τώρα οι βιοτεχνικές και βιομηχανικές 
κλαδικές οργανώσεις που έχουν μέλη που ανήκουν στον χώρο των ΜΜΕ. 

Το πρόβλημα έχει ήδη εντοπιστεί από τις υπηρεσίες του υπουργείου Ανάπτυξης αλλά 
οι διαδικασίες επίλυσής του παραμένουν στάσιμες καθώς απαιτείται και η 
συνεργασία του ΥΠΕΧΩΔΕ από την πλευρά του οποίου ωστόσο εκφράζεται πλήρης 
άρνηση σε οποιαδήποτε πρόταση μεταβολής του καθεστώτος.

