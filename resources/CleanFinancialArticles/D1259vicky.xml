ΑΠΟ ΤΗΝ ΤΡΑΠΕΖΑ ΤΗΣ ΕΛΛΑΔΟΣ 


Θετικά στοιχεία για αποκλιμάκωση του πληθωρισμού

ΕΝΘΑΡΡΥΝΤΙΚΑ για την περαιτέρω αποκλιμάκωση του πληθωρισμού είναι τα 
στοιχεία που δημοσιοποίησε χθες η Τράπεζα της Ελλάδος και τα οποία αφορούν την 
εξέλιξη των νομισματικών μεγεθών τη χρονιά που πέρασε. Η αντιπληθωριστική 
νομισματική πολιτική, όπως αυτή εκφράζεται με την, έστω και οριακή, συγκράτηση 
του ετήσιου ρυθμού ανόδου της προσφοράς χρήματος (Μ3) υπήρξε επιτυχής, καθώς 
ο ρυθμός αυτός διαμορφώθηκε, το 1997, στο 9,5%, κοντά δηλαδή στα όρια του 
στόχου που είχε τεθεί (από 6% έως και 9%). 

Σε ακόμη μεγαλύτερο βαθμό, η αντιπληθωριστική νομισματική πολιτική 
τελεσφόρησε στο πεδίο της συνολικής ρευστότητας. Πράγματι, ο σχετικός δείκτης 
(Μ4) μειώθηκε κατά 1,6% το 1997, ενώ προβλεπόταν συγκράτηση του ετήσιου 
ρυθμού ανόδου σε ποσοστό μεταξύ 8% και 11%. 

Σύμφωνα με τα στοιχεία της Κεντρικής Τράπεζας, η επιβράδυνση του δωδεκάμηνου 
ρυθμού του Μ3 τον Δεκέμβριο, ενώ αυτός "έτρεχε" με 12,9% τον Νοέμβριο, 
συνδέεται με τη συνεχιζόμενη σημαντική επιβράδυνση της συνολικής πιστωτικής 
επέκτασης που προήλθε από τον δημόσιο τομέα, καθώς και με την υποκατάσταση 
στοιχείων που απαρτίζουν τον Μ3 (καταθέσεις κ.λπ.) με ομόλογα του Δημοσίου και 
παράγωγα χρηματοοικονομικά προϊόντα. 

Οσον αφορά στην εξέλιξη των επιμέρους μεγεθών που αποτελούν τον Μ3, τον 
Δεκέμβριο επιβραδύνθηκε εκ νέου ο ετήσιος ρυθμός αύξησης των ιδιωτικών 
καταθέσεων σε 8,9%, από 13,3%, ενώ επιταχύνθηκε ο ρυθμός αύξησης της 
νομισματικής κυκλοφορίας σε 13,6%, από 6,3% τον Νοέμβριο. Η μείωση του 
ρυθμού μεταβολής του Μ4 αντανακλά, σύμφωνα με την Τράπεζα της Ελλάδος, τις 
μετατοπίσεις κεφαλαίων σε τίτλους του Δημοσίου διάρκειας μεγαλύτερης του ενός 
έτους καθώς και σε παράγωγα.

