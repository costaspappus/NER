Νέα απεργία προωθούν ΓΣΕΕ και συνδικάτα


ΜΕ αντικείμενο τον προσδιορισμό της περαιτέρω στάσης τους κατά τις "τριβές" με 
την κυβέρνηση για τις ΔΕΚΟ, οι ηγεσίες της ΓΣΕΕ και των συνδικάτων της Κοινής 
Ωφέλειας συνεδριάζουν σήμερα και θα εξετάσουν τη θέση της κυβέρνησης περί 
"επαναδιατύπωσης" της επίμαχης τροπολογίας. 

Χθες πραγματοποιήθηκε πανελλαδική 24ωρη απεργία των εργαζομένων στις ΔΕΚΟ, 
εναντίον της δυνατότητας των διοικήσεων για μονομερή διαμόρφωση των Γενικών 
Κανονισμών Προσωπικού. Η απεργία, στην οποία τα συνδικάτα αποδίδουν βαθμό 
συμμετοχής από 60% έως 100%, έγινε ιδιαίτερα αισθητή στο πεδίο των αστικών 
συγκοινωνιών. 

Η κατ' αρχήν βούληση των συνδικαλιστών για τη σημερινή σύσκεψη αναφέρεται σε 
επανάληψη της χθεσινής κινητοποίησης, ενώ ανοιχτό παραμένει το ενδεχόμενο 
κινητοποιήσεων κατά επιχείρηση, αφού διαπιστώνεται διαφορετικός βαθμός 
"ενεργοποίησης" των επιμέρους συνδικάτων. Από την πλευρά της κυβέρνησης, 
πάντως, δηλώνεται εμμονή στην πλήρη εφαρμογή της συνολικής πολιτικής της, στην 
οποία περιλαμβάνεται οπωσδήποτε "η εξυγίανση των ΔΕΚΟ".

