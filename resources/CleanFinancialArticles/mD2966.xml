
ΥΠΟΤΟΝΙΚΟ ΚΛΙΜΑ


Σε "λήθαργο" περιέπεσαν οι συναλλαγές στο Χρηματιστήριο Αξιών Αθηνών χθες και 
ο γενικός δείκτης της αγοράς έκλεισε πρακτικώς αμετάβλητος (-0,09%) στις 1535,69 
μονάδες. Αναλυτές παρατηρούν ότι οι επενδυτές εξακολουθούν να εμφανίζονται 
επιφυλακτικοί για τα βραχυπρόθεσμα επιτόκια, τα οποία όμως προβλέπεται να έχουν 
πτωτική πορεία στο άμεσο μέλλον. Μέχρι τότε, το ενδιαφέρον θα επικεντρώνεται 
στα εξαμηνιαία αποτελέσματα των επιχειρήσεων, εκτιμούν οι εμπειρογνώμονες. 

Ο όγκος των συναλλαγών διαμορφώθηκε χθες στα 8,8 δισ. δρχ. ενώ από τις 217 
μετοχές που κινήθηκαν συνολικά, 77 έκλεισαν με άνοδο, 112 με πτώση και 28 
αμετάβλητες. Μικτή ήταν η εμφάνιση των επιμέρους κλάδων και συγκεκριμένα ο 
τραπεζικός δείκτης υποχώρησε κατά 0,43%, ο ασφαλιστικός κατά 1,1%, ο 
επενδυτικός κατά 0,38%, ο leasing κατά 0,61%, των διαφόρων εταιριών κατά 0,3% ο 
κατασκευαστικός κατά 0,45% και η παράλληλη αγορά κατά 0,33%. Ελαφρά άνοδο 
παρουσίασε ο δείκτης συμμετοχών στο 0,41% και σχεδόν αμετάβλητος ο 
βιομηχανικός (+0,03%). 

Σημαντικά κέρδη άνω του 7% παρουσίασαν οι τίτλοι της Ιμπέριο (κο), της τράπεζας 
Αττικής (κο), της Εμπορικός Δεσμός (πο), της Βιοκαρπέτ (πα), της Μακ. Κλωστήρια 
(κα), της Πλαστικά Μακεδονίας (κα), της Ράδιο Κορασίδης (κο). Ανάλογες απώλειες 
κατέγραψε η μετοχή της Κεράνης (κ). Τις υψηλότερες αξίες συναλλαγών 
παρουσίασαν κατά σειρά οι τίτλοι ΟΤΕ, Alhpa Πίστεως και Alhpa Leasing. Στη 
περίπτωση της τελευταίας υπήρξε για άλλη μία φορά διακίνηση πακέτων συνολικού 
ύψους 100.000 τεμαχίων.

