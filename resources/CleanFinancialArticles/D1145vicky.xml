Προσφυγή από ΟΤΕ για τα τέλη διασύνδεσης κινητής τηλεφωνίας


Ο ΟΤΕ, μέσω των συνηγόρων του, προσέφυγε στο Συμβούλιο της Επικρατείας και 
ζητεί να ακυρωθούν ως παράνομες οι αποφάσεις (15.7.97) της Εθνικής Επιτροπής 
Τηλεπικοινωνιών (ΕΕΤ) που καθόρισαν το τέλος διασύνδεσης των εταιριών 
"Πάναφον" και "ΣΤΕΤ Ελλάς" για το έτος 1995, σε 11,5 δρχ. ανά λεπτό (σ.σ. ο ΟΤΕ 
ζητούσε 17,7 δρχ. ανά λεπτό). Παράλληλα, ο ΟΤΕ επαναλαμβάνει ότι οι άδειες 
κινητής τηλεφωνίας των δύο εταιριών είναι άκυρες - ανίσχυρες, καθώς οι συμβάσεις 
παραχωρήσεων και οι άδειες δεν δημοσιεύθηκαν μετά την υπογραφή τους στην 
Εφημερίδα της Κυβερνήσεως. Συγκεκριμένα, ο ΟΤΕ υποστηρίζει ότι οι 
προσβαλλόμενες αποφάσεις της ΕΕΤ που καθόρισαν το τέλος διασύνδεσης σε 11,5 
δρχ. ανά λεπτό, είναι παράνομες, ανίσχυρες, εσφαλμένες και δεν περιέχουν επαρκή 
αιτιολογία. 


