Αναγκαστική πώληση για την ECON


ΣΕ ΔΙΑΔΙΚΑΣΙΑ αναγκαστικής πώλησης βρίσκεται πλέον η εισηγμένη στο ΧΑΑ - 
και υπό αναστολή διαπραγμάτευσης - Econ Βιομηχανίες. Κατά τη διάρκεια της 
χθεσινής γενικής συνέλευσης αποφασίστηκε η δέσμευση του 51% των μετοχών της 
από τις πιστώτριες τράπεζες. 

Ευθύς αμέσως θα ακολουθήσουν διαδικασίες υποβολής προσφορών από τυχόν 
ενδιαφερόμενους με δύο σκέλη. Τόσο, δηλαδή, για την αγορά του πλειοψηφικού 
"πακέτου" μετοχών όσο και για τη ρύθμιση των χρεών, ενδεχομένως σε συνδυασμό 
και με αύξηση του μετοχικού κεφαλαίου της εταιρίας. Σύμφωνα με πληροφορίες της 
"Εξπρές", βαρύνουσα σημασία στην αξιολόγηση των προσφορών θα έχει το ύψος της 
διαγραφής χρεών που θα ζητηθεί από κάθε ενδιαφερόμενο. 

Κατά τις ίδιες πληροφορίες, οι τράπεζες δεν αποκλείουν το ενδεχόμενο "πώλησης" 
της Econ σε σχήμα στο οποίο θα συμμετέχει και ο σημερινός κύριος μέτοχος Δ. 
Οικονομίδης με την προϋπόθεση, όμως, ότι τον έλεγχο του σχήματος θα έχει άλλο 
συγκρότημα υψηλής φερεγγυότητας.

