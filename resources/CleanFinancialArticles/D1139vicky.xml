ΑΠΟ ΟΣΕ ΚΑΙ ΟΤΕ 


Αμεση προώθηση προγραμματικών συμφωνιών

Ρεπορτάζ: Παν. Αμυράς 

ΕΝΤΟΝΗ κινητικότητα στο θέμα των προγραμματικών συμφωνιών παρατηρείται 
στον ΟΤΕ, όπου σήμερα συζητείται το γενικό πλαίσιο αρχών, αλλά και στον ΟΣΕ, 
όπου χθες υπεγράφησαν οι πρώτες συμφωνίες για την προμήθεια υλικού αξίας 25 
δισ. δρχ. Αναλυτικότερα, σήμερα θα παρουσιασθεί στο διοικητικό συμβούλιο του 
ΟΤΕ το πλαίσιο αρχών που θα διέπει τις προγραμματικές συμφωνίες του 
Οργανισμού, οι οποίες θα καλύψουν προμήθειες τηλεπικοινωνιακού υλικού αξίας 
700 δισ. δρχ. 

Η συνεδρίαση αναμένεται με ιδιαίτερο ενδιαφέρον, καθώς θα είναι η πρώτη μετά την 
αποχώρηση του διευθύνοντος συμβούλου Π. Λάμπρου, ο οποίος, όπως είναι γνωστό, 
αναλαμβάνει καθήκοντα διοικητή στην Αγροτική Τράπεζα. Μεταξύ των προμηθειών, 
περιλαμβάνονται ψηφιακές παροχές, δίκτυα και σύγχρονο τηλεπικοινωνιακό υλικό. 

Στο μεταξύ, κατά τη χθεσινή συνεδρίαση του διοικητικού συμβουλίου του ΟΣΕ 
εγκρίθηκε η υπογραφή των πρώτων προγραμματικών συμφωνιών για προμήθειες 
αξίας 25 δισ. δρχ. Ξεχωρίζει η προμήθεια 15 αυτοκινηταμαξών προϋπολογισμού 17,2 
δισ. από τα Ελληνικά Ναυπηγεία (5 δισ. δρχ.) και την κοινοπραξία Atranz (12,2 δισ. 
δρχ.). Στις συμφωνίες που εγκρίθηκαν από τη διοίκηση του ΟΣΕ περιλαμβάνονται 
προμήθειες όπως 3.800 καθίσματα βαγονιών δαπάνης 576 εκατ. δρχ., διάφορα υλικά 
γραμμής αξίας 2,5 δισ. δρχ., καθώς και 54.000 ζευγάρια υποδημάτων εργασίας για 
τις ανάγκες των 7 επόμενων ετών από την εταιρία Volcano. Παράλληλα, εγκρίθηκε η 
τεχνική αξιολόγηση για την προμήθεια 400 φορταμαξών, η οποία θα παραπεμφθεί 
στη Διακομματική Επιτροπή. 


