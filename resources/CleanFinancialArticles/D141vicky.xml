
KANTOR 


Πάνω από 1 δισ. ο τζίρος το 1997

ΣΗΜΑΝΤΙΚΗ αύξηση, κατά 30%, παρουσίασε το 1997 ο κύκλος εργασιών της 
εταιρίας συμβούλων Kantor, ξεπερνώντας το 1 δισ. δρχ. Την ίδια χρονιά, η Kantor 
ενίσχυσε σημαντικά τη θέση της στον ιδιωτικό τομέα και ιδιαίτερα στους χώρους 
στρατηγικής και αναδιοργάνωσης επιχειρήσεων, καθώς και του σχεδιασμού και της 
εφαρμογής συστημάτων - μιας νέας υπηρεσίας που άρχισε να προσφέρει το 1997. 
Ιδιαίτερα επιτυχής ήταν για το 1997 η παρουσία της Kantor και στο εξωτερικό. 

Στο τέλος του έτους τής ανατέθηκε από την Ευρωπαϊκή Επιτροπή η παρακολούθηση 
της υλοποίησης και η αξιολόγηση των προγραμμάτων που χρηματοδοτούνται από το 
πρόγραμμα TACIS, σε συνεργασία με την Danish Management. Η ανάθεση έχει 
αρχικά ετήσια διάρκεια και προϋπολογισμό 1 εκατ. ecu. Επίσης, το 1997 η 
Ευρωπαϊκή Επιτροπή ανέθεσε σε 5μελές κονσόρτσιουμ, στο οποίο συμμετέχει η 
Kantor, "συμβόλαιο - πλαίσιο" για την αναδιοργάνωση και την ανάπτυξη των 
μικρομεσαίων επιχειρήσεων στις χώρες της Κοινοπολιτείας Ανεξαρτήτων Κρατών. 

Αξιοσημείωτο, τέλος, είναι ότι η Kantor βρίσκεται στις τελευταίες φάσεις της 
διαπραγμάτευσης για την πραγματοποίηση μιας στρατηγικής συμμαχίας στις χώρες 
της Κεντρικής, της Ανατολικής Ευρώπης και της Κοινοπολιτείας Ανεξαρτήτων 
Κρατών, με διεθνή εταιρία παροχής επαγγελματικών υπηρεσιών, η οποία θα της 
προσδώσει ακόμη ισχυρότερη πρόσβαση στις χώρες αυτές. 

Η Kantor εξακολουθεί να είναι η μόνη εταιρία συμβούλων επιχειρήσεων στην 
Ελλάδα πιστοποιημένη κατά ISO 9001, η οποία βαθμολογείται από κάθε πελάτη, 
μετά το τέλος του έργου.

