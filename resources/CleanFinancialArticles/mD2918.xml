"Εκτόξευση" κατασκευαστικών


ΣΧΕΤΙΚΗ κάμψη της τάξης των 4,25 μονάδων ή 0,24% κατέγραφε ο Γενικός 
Δείκτης τιμών στη λήξη της χθεσινής συνεδριάσεως, διαμορφούμενος στις 1.780,70 
μονάδες. Και τούτο ενώ κατά την έναρξη των συναλλαγών ρευστοποιήσεις τον είχαν 
οδηγήσει έως το επίπεδο των 1.768,68 μονάδων. Η υποχώρηση που κατέγραφε ο 
δείκτης FTSE/ASE-20 στο πέρας της συνεδριάσεως ήταν της τάξης του 0,41%, 
καθώς βρισκόταν στις 1.035,79 μονάδες. 

Η αξία συναλλαγών ανήλθε στο ποσόν των 26,55 δισ. δρχ. επί 12,67 εκ. τεμαχίων 
μετοχών που άλλαξαν χέρια. Συνολικά εκ των 253 μετοχών που κινήθηκαν, οι 120 
έκλεισαν με κέρδη και οι 110 με πτώση ενώ 23 δεν παρουσίαζαν μεταβολή τιμής. Τη 
σημαντικότερη ποσοστιαία άνοδο παρουσίασαν οι τίτλοι των κατασκευαστικών 
εταιριών, εξέλιξη που αιφνιδίασε χθες σημαντικό τμήμα των μελών της 
χρηματιστηριακής κοινότητος. 

Στο μεταξύ, πακέτο 3,34 εκ. τεμαχίων μετοχών της εισηγμένης εταιρίας "Α. 
Καμπάς", αξίας περίπου 2,1 δισ. δρχ. άλλαξε χέρια, κατά τη διάρκεια της χθεσινής 
χρηματιστηριακής συνεδρίασης, στην τιμή των 628 δρχ. ανά μετοχή. Τη σχετική 
πράξη εκτέλεσε μεγάλη, υπό κρατικό έλεγχο, χρηματιστηριακή εταιρία, τρία λεπτά 
πριν τη λήξη της συνεδριάσεως. Συνολικά κατά τη διάρκεια των συναλλαγών 
διακινήθηκαν 3,37 εκ. τεμάχια της μετοχής, η οποία τερμάτισε τη συνεδρίαση στις 
1.071 δρχ. με κέρδη 8%.

