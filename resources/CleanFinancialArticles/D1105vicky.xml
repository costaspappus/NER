TVX GOLD 


Συμφέρουσα η εξαγορά των Μεταλλείων Κασσάνδρας

ΔΙΕΥΚΡΙΝΙΣΕΙΣ επί πληροφοριών και δημοσιευμάτων σχετικά με την παραγωγική 
δυναμικότητα της "TVX Gold Inc" και την τιμή εξαγοράς των "Μεταλλείων 
Κασσάνδρας" δόθηκαν χθες από την εταιρία. 

Συγκεκριμένα, μεταξύ άλλων, η "TVX Gold" αναφέρει ότι: "Οπως αποδεικνύουν τα 
επίσημα στοιχεία των ετήσιων αποτελεσμάτων χρήσεως της TVX Gold Inc, κατά το 
1994 η παραγωγή ήταν 436.900 ουγγιές ισοδύναμου χρυσού, ενώ το 1996 έφθασε τις 
424.500 ουγγιές. Η μικρή αυτή μείωση (κατά 3%) αποτελεί επίτευγμα σε μια τριετία 
που η διεθνής τιμή χρυσού μειώθηκε σταδιακά φθάνοντας στο χαμηλότερο σημείο 
των τελευταίων 12 ετών. Στο διάστημα αυτό η εταιρία προχώρησε σε αναδιάρθρωση 
έτσι ώστε όχι μόνο να διατηρήσει και να αυξήσει το ύψος παραγωγής της, αλλά 
συγχρόνως να μειώσει το λειτουργικό κόστος της. 

Με βάση τα στοιχεία αύξησης της δυναμικότητας των μεταλλείων και των 
προγραμμάτων ανάπτυξης που είναι σε εφαρμογή, η TVX Gold Inc προσβλέπει σε 
υψηλότερα επίπεδα παραγωγής κατά τα επόμενα χρόνια. Οσον αφορά στο θέμα του 
τιμήματος εξαγοράς των "Μεταλλείων Κασσάνδρας", η εταιρία δηλώνει ότι η 
οικονομική ανάλυση της επένδυσης μόνο για το κοίτασμα της Ολλανδίας 
μεταφράζεται σε 82 εκατ. δολάρια που έχουν δαπανηθεί έως σήμερα και στα οποία 
συμπεριλαμβάνεται το τίμημα αγοράς, συν 200 εκατ. δολ. που θα δαπανηθούν στην 
ανάπτυξη και κατασκευή του εργοστασίου χρυσού. 

Επομένως, αν υπολογίσει κάποιος το συνολικό ύψος της επένδυσης στην 
Ολυμπιάδα, που είναι 282 εκατ. δολ., με βάση τα γεωλογικά αποθέματα που 
παρουσιάσθηκαν στον διεθνή διαγωνισμό και τα οποία ανέρχονται σε 4,5 εκατ. 
ουγγιές, τότε η τιμή εξαγοράς σε κόστος ανά ουγγιά μεταφράζεται σε 73 δολάρια την 
ουγγιά, ένα ποσό που είναι εντός των ορίων τιμών της βιομηχανίας. 


