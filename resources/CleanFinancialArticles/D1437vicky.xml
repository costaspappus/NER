
ΣΠ. ΚΟΥΝΙΑΚΗΣ (πρ. Μακεδονίας - Θράκης) 


Ανάγκη συγχωνεύσεων και εξαγορών

ΣΤΗΝ Ελλάδα οι συγχωνεύσεις και οι εξαγορές αποτελούν ίσως τον πιο 
αποτελεσματικό τρόπο για την ενδυνάμωση και τελικώς την επιβίωση των τραπεζών 
στο ανταγωνιστικό περιβάλλον της ΟΝΕ. 

Αυτό τονίζει ο πρόεδρος της Τράπεζας Μακεδονίας - Θράκης Σπ. Κουνιάκης, σε 
αποκλειστική συνέντευξή του προς την "Εξπρές", στο πλαίσιο της έρευνας για τις 
τράπεζες και το ευρώ. Ο κ. Κουνιάκης υπογραμμίζει ότι η μεγέθυνση δεν πρέπει να 
είναι αυτοσκοπός και προσθέτει ότι το μεγάλο μέγεθος δεν αποτελεί τόσο κρίσιμο 
στοιχείο για την αντιμετώπιση των προκλήσεων, όσο η δομή της τράπεζας και η 
ικανότητά της να προσαρμόζεται στις εξελίξεις. Ο πρόεδρος της Τράπεζας 
Μακεδονίας - Θράκης προβλέπει ότι τα επόμενα χρόνια θα υπάρξει αύξηση του 
αριθμού των καταστημάτων των ελληνικών τραπεζών και θεωρεί ότι η όξυνση του 
ανταγωνισμού θα οδηγήσει στην καθιέρωση ευέλικτων μορφών απασχόλησης αλλά 
και σε διαφοροποιήσεις των μισθολογικών αμοιβών στην προσπάθεια των τραπεζών 
να προσελκύσουν ικανά στελέχη. 

Σύμφωνα με τον κ. Κουνιάκη η προοπτική της ΟΝΕ θα έχει ως συνέπεια τη 
συμπίεση του περιθωρίου κέρδους των τραπεζών αλλά και την ανακατανομή των 
μεριδίων της αγοράς σε διάφορα προϊόντα. Τέλος, ο κ. Κουνιάκης εκτιμά ότι 
μεσοπρόθεσμα δεν είναι απίθανο οι ξένες τράπεζες να επιχειρήσουν σημαντική 
διείσδυση και στο Retail Banking.

