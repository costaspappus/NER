Λάθη μεγέθους εγκλήματος


ΤΟ ΣΥΜΒΟΥΛΙΟ της Επικρατείας έκανε δεκτές της αιτήσεις των τριών κοινοτήτων 
της Αττικής και ανέστειλε αποφάσεις του ΥΠΕΧΩΔΕ για την κατασκευή και 
λειτουργία χώρων υγειονομικής ταφής απορριμμάτων στις περιοχές τους. 

Η ΑΠΟΦΑΣΗ του ΣτE, βέβαια, δεν είναι οριστική, αφού υπάρχει και η κύρια αγωγή, 
αλλά εδώ ανακύπτει, πλέον, ένα τεράστιας σημασίας θέμα. 

ΔΙΟΤΙ δεν είναι η πρώτη και δυστυχώς δεν προβλέπεται να είναι η τελευταία φορά 
που αποφάσεις της Κεντρικής Διοίκησης, αλλά και των δεκάδων οργανισμών της, 
καταπίπτουν στα δικαστικά όργανα με ανυπολόγιστες συνέπειες για το κοινωνικό 
σύνολο. 

ΕΤΣΙ ΑΠΟ λάθη, παραλείψεις, παρατυπίες έως και παρανομίες των πολιτικών της 
Διοίκησης, σήμερα για παράδειγμα, η ΔΕΗ βρίσκεται με 6.000 υπεράριθμους 
υπαλλήλους, τους οποίους είναι υποχρεωμένη να πληρώνει χωρίς να χρειάζεται τις 
υπηρεσίες τους επειδή δικαιώθηκαν από τα δικαστήρια! Και δεν είναι μόνον η ΔΕΗ. 
Κονδύλια και προϋπολογισμοί τινάζονται στον αέρα όταν τα σχέδια των υπουργών 
καταρρίπτονται και οι αποφάσεις τους κρίνονται αντισυνταγματικές. Κανείς, φυσικά, 
δεν μπορεί να απαιτήσει από τα δικαστικά όργανα να λαμβάνουν υπόψη τις 
"αδυναμίες" του κράτους προτού αποφασίσουν. 

ΤΟ ΘΕΜΑ, όμως, για την κοινωνία δεν είναι να παρακολουθεί ανήμπορη τα λάθη 
της διοίκησης και να πληρώνει, εξίσου ανήμπορη, το τεράστιο οικονομικό αλλά και 
κοινωνικό κόστος, χωρίς αυτοί που αποφασίζουν πρόχειρα έως και παράνομα να 
τιμωρούνται. Δεν εννοούμε, φυσικά, πως δεν θα γίνονται ποτέ λάθη. Ομως οι 6.000 
υπεράριθμοι της ΔΕΗ που στοιχίζουν στους Ελληνες φορολογούμενους 250 δισ. 
δρχ. το χρόνο, είναι αποτέλεσμα της εν λόγω πολιτικής προχειρότητας στη 
διαχείριση πολύτιμων για τη χώρα μας χρημάτων του Δημοσίου. 

ΟΣΟ για την υπόθεση των χώρων υγειονομικής ταφής και τα τεράστια προβλήματα 
που προκύπτουν για ένα τόσο ζωτικό θέμα, το ΥΠΕΧΩΔΕ είναι υποχρεωμένο αντί 
να τα βάζει μόνο ή κυρίως με τους δικαστές να ενεργήσει ταχύτατα, μεθοδικά, 
συγκροτημένα για να δώσει σοβαρή λύση στο ζήτημα αυτό, που από καιρό βρίσκεται 
στα όρια συναγερμού.

