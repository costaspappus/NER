
ΣΕΒ - ΚΥΒΕΡΝΗΣΗ 


Συντονιστικό όργανο για εξωτερική οικονομική πολιτική στα Βαλκάνια

Ρεπορτάζ: Π. Μητρούλια 

ΕΠΙΧΕΙΡΗΜΑΤΙΕΣ και κυβέρνηση ενώνουν τις δυνάμεις τους με στόχο τον όσο το 
δυνατόν καλύτερο συντονισμό των ενεργειών τους για αποτελεσματική στήριξη των 
ελληνικών επιχειρήσεων στις εξαγωγικές και επενδυτικές δραστηριότητές τους στα 
Βαλκάνια και στην Ανατολική Ευρώπη. Ετσι, μετά τις πρωτοβουλίες που είχαν 
αναλάβει η υπουργός Ανάπτυξης Βάσω Παπανδρέου και ο υπουργός Εξωτερικών Θ. 
Πάγκαλος, με την πραγματοποίηση σειράς συσκέψεων με επιχειρηματίες, με στόχο 
τον συντονισμό και την εντατικοποίηση των δραστηριοτήτων στις χώρες αυτές, αλλά 
και την πρόταση της κ. Παπανδρέου για δημιουργία ενός ευέλικτου συντονιστικού 
οργάνου από τους ιδιώτες σε συνεργασία με το κράτος για τον σκοπό αυτό, χθες ο 
ΣΕΒ ανέλαβε τη σκυτάλη των πρωτοβουλιών. 

Σε ευρεία σύσκεψη με τη συμμετοχή εκπροσώπων 43 επιχειρήσεων, της ηγεσίας του 
ΣΕΒ, των υπουργών Εξωτερικών Θ. Πάγκαλου και Ανάπτυξης Βάσως Παπανδρέου 
και του υφυπουργού Εθνικής Οικονομίας Αλ. Μπαλτά, συμφωνήθηκε η δημιουργία 
ενός συντονιστικού εκτελεστικού οργάνου, το οποίο θα εξετάζει τις ανάγκες, θα 
επεξεργάζεται στοιχεία και θα ανταποκρίνεται στις απαιτήσεις πληροφόρησης των 
επιχειρήσεων, προκειμένου να προωθήσουν τις δραστηριότητές τους στα Βαλκάνια 
και την Ανατολική Ευρώπη. 

Την ευθύνη λειτουργίας του οργάνου θα έχει ο ΣΕΒ, ενώ το κράτος μέσω των 
αρμοδίων υπουργείων θα συνεργάζεται στενά παρέχοντας την απαραίτητη 
πληροφόρηση αλλά και στήριξη μέσω των πρεσβειών και των προξενείων. Η έναρξη 
λειτουργίας του οργάνου τοποθετείται εντός των επομένων μηνών.

