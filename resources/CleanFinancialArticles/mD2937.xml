
Νέα μικρή άνοδος


ΜΕ ΚΕΡΔΗ της τάξης των 15,55 μονάδων ή 1,10% έκλεισε χθες στις 1.429,07 
μονάδες ο Γενικός Δείκτης Τιμών του ΧΑΑ. Και τούτο, ενώ διακυμάνθηκε μεταξύ 
1.408,22 και 1.429,07 μονάδων. Ο δείκτης FTSE/ASE-20, ο οποίος απαρτίζεται από 
μετοχές τραπεζών και εταιριών υψηλής κεφαλαιοποίησης, έκλεισε χθες στις 789,41 
μονάδες με κέρδη 0,97%. Η αξία συναλλαγών διαμορφώθηκε σε 11,39 δισ. δρχ. επί 
4,68 εκατ. τεμαχίων μετοχών που άλλαξαν χέρια. 

Συνολικά εκ των 245 μετοχών που κινήθηκαν οι 141 έκλεισαν με κέρδη και οι 82 με 
απώλειες, ενώ 22 δεν παρουσίασαν μεταβολή τιμής. Εντονο συναλλακτικό 
ενδιαφέρον παρουσίασε χθες η μετοχή του ΟΤΕ, την οποία ακολούθησε η Ελληνική 
Εταιρία Εμφιαλώσεως, η ΑΛΤΕΚ, η Μυτιληναίος, η Ιατρικό Κέντρο, η Alpha 
Τράπεζα Πίστεως και η Τράπεζα Εργασίας. 

Με limit up έκλεισε χθες η μετοχή της Εσκιμό, επί τη βάσει πληροφοριών που την 
έφεραν στο επίκεντρο είτε συμφωνίας συνεργασίας είτε εξαγοράς. Ωστόσο, η 
πληροφόρηση αυτή παρέμεινε χθες σε αυτό το επίπεδο, καθώς δεν υπήρξε επίσημος 
σχολιασμός εκ μέρους της εταιρίας. 

Κατά τα λοιπά, η δεύτερη συνεδρίαση της Seafarm Ionian έκλεισε με απώλειες της 
τάξης του 4,57%, ενώ η "παρθενική" της είχε συνοδευτεί από κέρδη 27,10%. Εκ των 
κλαδικών δεικτών τα ουσιαστικότερα κέρδη σημείωσε των διαφόρων, κυρίως λόγω 
Εσκιμό, ενώ με σημαντικά κέρδη τερμάτισε τη συνεδρίαση και ο δείκτης της 
Παράλληλης Αγοράς. 

Στη λίστα των κερδισμένων συγκαταλέγονται, επίσης, η προνομιούχος Βιοκαρπέτ, η 
Ιατρικό Π. Φαλήρου, η Singular, στο πλαίσιο της κούρσας που πραγματοποιούν 
εσχάτως οι μετοχές εταιριών πληροφορικής, η Νηρεύς και η Μεταλλοπλαστική 
Αγρινίου. Αντίθετα, τις σημαντικότερες ζημίες κατέγραψε η μετοχή της εταιρίας 
Μουριάδης, η Κλαουδάτος, η Ιονική Επενδύσεων, η προνομιούχος Ελφίκο και η 
Οινέργα.

