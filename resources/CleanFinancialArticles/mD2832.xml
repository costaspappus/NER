Εμπόριο και Internet


ΛΙΓΕΣ μέρες μετά την έκκληση του Αμερικανού προέδρου Μπιλ Κλίντον για 
δημιουργία "ζώνης ελεύθερου εμπορίου" στο Internet, 40 υπουργοί Οικονομικών, 
Εμπορίου και Τεχνολογίας από την Ευρωπαϊκή Ενωση, τις ΗΠΑ, τη Ρωσία, την 
Ιαπωνία και τον Καναδά ολοκλήρωσαν χθες, στη Βόννη, διήμερη διάσκεψη για το 
θέμα αυτό. 

ΟΙ ΜΕΓΑΛΕΣ οικονομικές δυνάμεις σπεύδουν να προλάβουν τις επαναστατικές 
εξελίξεις που φέρνει η τεχνολογία. 

Ο ΑΜΕΡΙΚΑΝΟΣ πρόεδρος υποστηρίζει την άποψη πως οι κυβερνήσεις θα πρέπει 
να αφήσουν τις δυνάμεις της αγοράς να καθορίσουν τα τεχνικά πρότυπα. 

ΤΟ ΜΕΙΖΟΝ, όμως, δεν είναι ίσως αυτό, αφού άλλωστε οι δυνάμεις της αγοράς 
έχουν μπει εδώ και αρκετό καιρό στο δίκτυο, αναπτύσσοντας ιλιγγιωδώς τις 
συναλλαγές τους. Οι κυβερνήσεις μπαίνουν στο "παιχνίδι" όχι μόνο γιατί φοβούνται 
απρόβλεπτες εξελίξεις στις εμπορικές ισορροπίες, αλλά και επειδή ο εμπορικός όγκος 
που θα κινείται σύντομα από το δίκτυο τούς επιβάλλει να μελετήσουν τους 
απαιτούμενους τρόπους φορολόγησης. 

ΑΥΤΑ συμβαίνουν σήμερα στον κόσμο. Μια σύγκριση όμως με τους 
προβληματισμούς και τις τάσεις που κυριαρχούν στο ελληνικό εμπόριο, ασφαλώς 
μόνο μελαγχολικά αισθήματα μπορεί να προκαλέσει. 

Η ΚΥΡΙΑΡΧΙΑ των αμυντικών αντανακλαστικών απειλεί τις περισσότερες ελληνικές 
εμπορικές επιχειρήσεις, που στην πλειονότητά τους αδυνατούν να παρακολουθήσουν 
τις νέες εξελίξεις ασχολούμενες με τις "λίμνες" του ωραρίου τη στιγμή που το 
εμπόριο κινείται πλέον σε ωκεανούς. 

ΟΙ ΠΡΟΣΤΑΤΕΥΤΙΚΕΣ ομπρέλες, δυστυχώς ή ευτυχώς, έχουν ημερομηνία λήξεως. 
Με τα παλαιά συνθήματα και αιτήματα δεν αντιμετωπίζεται η νέα εποχή. 

Η ΕΠΑΝΑΣΤΑΣΗ των επικοινωνιών έχει ανοίξει νέους δρόμους στις συναλλαγές 
και όποιος δεν βρει λύσεις σίγουρα κερδίζει ένα ράφι στο μουσείο της εμπορικής 
ιστορίας.

