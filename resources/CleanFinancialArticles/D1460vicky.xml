ΠΡΟΫΠΟΛΟΓΙΣΜΟΣ '98 


Προσοχή στα τρικ υπερκοστολογήσεων
 υπουργείων-φορέων

Η ΠΟΡΕΙΑ κατάρτισης του Κρατικού Προϋπολογισμού του 1998 ήταν το 
αντικείμενο ειδικής σύσκεψης που πραγματοποιήθηκε χθες στο Γενικό Λογιστήριο 
του Κράτους, υπό την προεδρία του υπουργού Εθνικής Οικονομίας και Οικονομικών 
Γ. Παπαντωνίου, με τη συμμετοχή του υφυπουργού Ν. Χριστοδουλάκη και 
υπηρεσιακών παραγόντων.

Σύμφωνα με πληροφορίες ο κ. Παπαντωνίου έδωσε αυστηρές εντολές για 
συγκράτηση των δαπανών των υπουργείων και των φορέων που επιχορηγούνται από 
το Δημόσιο στα επίπεδα του 1997, παρά την εμφάνιση αυξημένων απαιτήσεων για 
επιχορηγήσεις από τον Προϋπολογισμό του 1998 από τα υπουργεία και τους φορείς. 
Οι περισσότεροι οργανισμοί έχουν υπερκοστολογήσει τις δαπάνες τους προκειμένου 
να πετύχουν ένα μίνιμουμ εγκρίσεων από το Γενικό Λογιστήριο.

Επίσης συζητήθηκε η πορεία του δημόσιου χρέους και η "αντοχή" της δραχμής στις 
πιέσεις που δέχτηκε τις δύο τελευταίες ημέρες. Να σημειωθεί, ότι τα έσοδα του 
Δημοσίου από τη χθεσινή δημοπρασία τίτλων κρίθηκαν ικανοποιητικά 
λαμβανομένης υπόψη της πίεσης στη δραχμή, η οποία και χαρακτηρίσθηκε 
παροδική.

