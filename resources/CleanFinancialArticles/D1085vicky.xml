ΤΟΝ ΣΕΠΤΕΜΒΡΙΟ 


Επεσε στο 4,9% ο τιμάριθμος

ΥΠΟΧΩΡΗΣΗ του τιμαρίθμου στο 4,9%, τον Σεπτέμβριο, έναντι 5,6% τον 
Αύγουστο, κατέγραψε η Εθνική Στατιστική Υπηρεσία. Η εξέλιξη αυτή προκάλεσε 
ικανοποίηση στο υπουργείο Εθνικής Οικονομίας, το οποίο θεωρεί ότι η βελτίωση 
του Σεπτεμβρίου θα αποτελέσει καθοριστικό παράγοντα για το τελικό ποσοστό του 
έτους. Σύμφωνα με νεότερες εκτιμήσεις, ο πληθωρισμός στο τέλος του έτους θα 
κυμανθεί στο 5,3%-5,5%. Ο υπουργός Εθνικής Οικονομίας και Οικονομικών Γ. 
Παπαντωνίου δήλωσε χθες ότι "δεν υπάρχουν περιθώρια εφησυχασμού, αφού η 
πορεία του πληθωρισμού συναρτάται με τις τρέχουσες εξελίξεις". 

Η θετική αυτή εξέλιξη οφείλεται, κατά κύριο λόγο, στην πτωτική μεταβολή του 
δείκτη της ομάδας διατροφής. Ειδικότερα, το ελαιόλαδο, τα νωπά φρούτα, τα νωπά 
λαχανικά και οι νωπές πατάτες είναι τα προϊόντα που συνετέλεσαν στη θετική 
εξέλιξη του τιμαρίθμου τον Σεπτέμβριο. 

Για το προσεχές τρίμηνο, το υπουργείο Εθνικής Οικονομίας προβαίνει σε θετικές 
εκτιμήσεις, αλλά βασική παράμετρος των εξελίξεων είναι η επιβάρυνση από τα 
καύσιμα, που επανέρχεται τον Οκτώβριο αλλά θα επηρεάσει και τον Νοέμβριο, αφού 
η επίπτωση θα είναι σταδιακή. Πάντως, η πορεία του πληθωρισμού κατά το προσεχές 
τρίμηνο θα επηρεασθεί τόσο από τις καιρικές συνθήκες, όσο και από τις εξελίξεις 
στην αγορά του δολαρίου και το χώρο των καυσίμων. 

Οι προβλέψεις, πάντως, αναφέρονται σε ομαλές εξελίξεις στους τομείς αυτούς, 
γεγονός που σημαίνει ότι ο πληθωρισμός δεν θα έχει να αντιμετωπίσει σοβαρούς 
δυσμενείς παράγοντες από το εξωτερικό περιβάλλον. 


