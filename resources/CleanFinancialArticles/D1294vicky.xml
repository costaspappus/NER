ΑΠΟ ΤΟΝ κ. Γ. ΠΑΠΑΝΤΩΝΙΟΥ ΣΤΟΥΣ ΒΡΕΤΑΝΟΥΣ ΒΙΟΜΗΧΑΝΟΥΣ 


Υπόσχεση βοήθειας σε ξένους επενδυτές

"ΤΟ ΕΛΛΗΝΙΚΟ κράτος προσπαθεί να βοηθήσει τους ξένους επενδυτές να 
προωθήσουν τα προγράμματά τους χωρίς γραφειοκρατικά εμπόδια και έχει 
εγκαταλείψει παλαιές συνήθειες και πρακτικές, που δημιουργούσαν προβλήματα". 

Αυτό τόνισε ο υπουργός Εθνικής Οικονομίας και Οικονομικών Γ. Παπαντωνίου, 
μιλώντας σε συνέδριο της Συνομοσπονδίας Βρετανικών Βιομηχανιών, στο Λονδίνο. 
Ο υπουργός ανέφερε ότι η Ελλάδα θα είναι σε θέση να συμμετάσχει στην ΟΝΕ την 
1η Ιανουαρίου 2001 και υποστήριξε ότι στη χώρα μας επικρατεί κλίμα ευρείας 
πολιτικής συναίνεσης για τα οικονομικά μέτρα, που αποσκοπούν στην ένταξη της 
χώρας στην ΟΝΕ. Υπογράμμισε ότι η Ελλάδα είναι "χώρος ορισμένων από τα 
μεγαλύτερα έργα υποδομής στην Ευρώπη" και τόνισε ότι οι επενδυτές ωφελούνται 
από την οικονομική πολιτική που επιχειρεί τη βελτίωση του φορολογικού 
συστήματος και τη μείωση των δημοσίων δαπανών, καθώς και ότι υποβοηθούνται 
από την πολιτική της "σκληρής δραχμής". 

Μεταξύ των ακροατών του συνεδρίου παραβρέθηκαν διευθυντικά στελέχη 
πολυεθνικών εταιριών και τραπεζών, όπως των Μπέχτελ, Μπαλφούρ Μπίτι 
Ιντερνάσιοναλ, Μπόβις, Τσέις Μανχάταν, Σίτιμπανκ, Μπράουν και Ρουτ, Ντόιτσε 
Μόργκαν Γκρένφελ και 150 περίπου άλλων διεθνών και βρετανικών εταιριών. 
Παρουσία είχε και το ελληνικό στοιχείο του Σίτι, με εκπροσώπους του εφοπλιστικού 
κόσμου και Ελληνες στελέχη οικονομικών ιδρυμάτων.

