ΘΑ ΕΚΔΟΘΕΙ ΑΠΟ ΤΟ ΕΛΛΗΝΙΚΟ ΔΗΜΟΣΙΟ 


Ομολογιακό δάνειο στις ΗΠΑ

Ρεπορτάζ: Θ. Παναγόπουλος 

ΤΟ ΕΛΛΗΝΙΚΟ Δημόσιο θα "φιγουράρει" ως εκδότης στο Listing του 
Χρηματιστηρίου της Νέας Υόρκης, με ομολογιακό δάνειο που θα εκδώσει προσεχώς 
στην αγορά των ΗΠΑ. 

Οπως δήλωσε χθες ο υφυπουργός Οικονομικών Ν. Χριστοδουλάκης, το εν λόγω 
δάνειο θα είναι τύπου είτε "Yankee" είτε "Global Bond Issue", δηλαδή θα 
απευθύνεται αντιστοίχως είτε αποκλειστικά σε Αμερικανούς θεσμικούς επενδυτές 
(τράπεζες, ασφάλειες, επενδυτικές εταιρίες κ.λπ.), είτε, στη δεύτερη περίπτωση, και 
σε πελάτες τους σε τρίτες αγορές. 

Αυτό, πρακτικά, σημαίνει ότι στην περίπτωση του Yankee bond το δάνειο θα 
διαπραγματεύεται στο Χρηματιστήριο της Νέας Υόρκης και στην περίπτωση του 
Global επίσης στα χρηματιστήρια της Νέας Υόρκης και μίας ή δύο ακόμη αγορών 
(π.χ. Λονδίνο, <ENAMEX TYPE='LOCATIONON'>Χονγκ Κονγκ, Τόκιο). 

Σημειώνεται ότι είναι η δεύτερη φορά που το Ελληνικό Δημόσιο θα εκδώσει 
ομολογιακό δάνειο στις ΗΠΑ (η πρώτη είχε λάβει χώρα το 1994, με συνδυασμό 
"Yankee" και "Global" Issue), καθώς έχει ήδη λάβει, εδώ και χρόνια, την άδεια από 
την Επιτροπή Κεφαλαιαγοράς της Νέας Υόρκης για έκδοση ομολογιακού δανείου 
μέχρι του ύψους του ενός δισ. δολαρίων. 

Οπως τόνισε χθες ο κ. Χριστοδουλάκης, για το δάνειο αυτό το υπουργείο 
Οικονομικών έχει ήδη δεχθεί ιδιαίτερα ενδιαφέρουσες προσφορές, σε σχέση με το 
κόστος και τη διάρκεια, από τις μεγαλύτερες τράπεζες που δραστηριοποιούνται στην 
αμερικανική αγορά και θα δεχθεί προσφορές και από άλλες ενδιαφερόμενες 
τράπεζες, προκειμένου στη συνέχεια να προχωρήσει στη διαδικασία έκδοσης. 

Οπως τόνισαν επαίοντες περί τα των διεθνών κεφαλαιαγορών, ο τύπος και, κυρίως, 
οι όροι του δανείου, αλλά και η ανταπόκριση των επενδυτών στο εν λόγω δάνειο θα 
επηρεάσουν γενικότερα τις συνθήκες και τους όρους εξωτερικού δανεισμού της 
Ελλάδας, ενώ θα είναι και μια έμπρακτη απόδειξη για το ποιο είναι το επίπεδο της 
εικόνας και της αξιοπιστίας της ελληνικής οικονομίας στις διεθνείς αγορές.

