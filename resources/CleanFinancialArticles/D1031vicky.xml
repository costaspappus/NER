ΟΠΩΣ ΠΡΟΑΝΗΓΓΕΙΛΕ ΧΘΕΣ Η ΟΜΟΣΠΟΝΔΙΑ 


"Θερμό φθινόπωρο" από τη ΓΣΕΕ

ΣΕ ΜΕΤΩΠΙΚΗ σύγκρουση οδηγούνται κυβέρνηση και συνδικάτα, με αφορμή τις 
εργασιακές σχέσεις και τις αυξήσεις σε μισθούς και συντάξεις και το φορολογικό. Η 
εκεχειρία που είχε επικρατήσει λόγω του κοινωνικού διαλόγου αποδεικνύεται 
εύθραυστη και το φθινόπωρο προοιωνίζεται υψηλές θερμοκρασίες. 

Το κλίμα του φθινοπώρου προσδιόρισε χθες το προεδρείο της ΓΣΕΕ, επισημαίνοντας 
την έλλειψη της κοινωνικής διάστασης από την οικονομική πολιτική της 
κυβέρνησης. Πολιτική που δημοσιοποιήθηκε σε γενικές γραμμές από τον λεγόμενο 
οικονομικό κύκλο και που αναμένεται να εξαγγελθεί από τον πρωθυπουργό στα 
εγκαίνια της 62ης Διεθνούς Εκθέσεως Θεσσαλονίκης. Κοινή εκτίμηση του 
προεδρείου της ΓΣΕΕ είναι ότι η πολιτική αυτή θα σηματοδοτήσει "μία ακόμη 
χρονιά μονόπλευρης και αδιέξοδης λιτότητας". 

Πρώτο πεδίο σύγκρουσης με την κυβέρνηση και τους φορείς των εργοδοτών θα 
αποτελέσει -όπως υπογράμμισε στη χθεσινή συνέντευξη Τύπου ο πρόεδρος της 
ΓΣΕΕ Χρήστος Πολυζωγόπουλος- η 24ωρη πανελλαδική απεργία της 
Συνομοσπονδίας στις 23 Οκτωβρίου - όταν ο κοινωνικός διάλογος θα βρίσκεται στο 
πλέον κρίσιμο σημείο του, λίγες ημέρες πριν από τη σύνθεση των τελικών 
συμπερασμάτων. 

Κατά τον κ. Πολυζωγόπουλο, η συμμετοχή των εργαζομένων στην απεργία της 23ης 
Οκτωβρίου θεωρείται μείζονος σημασίας για την περαιτέρω πορεία του 
συνδικαλιστικού κινήματος. Η επιτυχία της θα σηματοδοτήσει, εκτός των άλλων, την 
αναδιάταξη των συνδικάτων, την ανασυγκρότηση των οργανώσεων και την 
αποτελεσματικότερη προώθηση των εργατικών αιτημάτων.

