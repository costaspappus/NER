Η θωράκιση της οικονομίας


ΟΙ ΣΥΧΝΑ εκπεφρασθείσες στο πρόσφατο (και όχι μόνον) παρελθόν απόψεις της 
ηγεσίας των νομισματικών
αρχών αφενός για προσεκτική και σταθερή μείωση των επιτοκίων και, αφετέρου, για 
πλήρη εναρμόνιση της
νομισματικής, δημοσιονομικής και εισοδηματικής πολιτικής, έτσι ώστε να 
αποτελέσουν ένα αποτελεσματικό
αντιπληθωριστικό εργαλείο, δικαιώθηκαν, έστω και υπό μη ευχάριστες συνθήκες. 

ΑΠΟΔΕΙΧΘΗΚΕ ΠΩΣ, παρά το γεγονός ότι επιβραδύνεται η άνοδος του 
πληθωρισμού, και ότι οι πραγματικές
αποδόσεις της δραχμής και των τοποθετήσεων σε αυτήν είναι υψηλότερες από 
εκείνες των ανταγωνιστριών
αγορών στην Ευρώπη, τα επιτόκια δεν πρέπει να διαμορφώνονται δίχως τη σύμφωνη 
γνώμη της αγοράς. Το
γιατί, εξηγείται από τη δεύτερη προαναφερθείσα εδώ θέση των νομισματικών αρχών 
(σχετικά με το μίγμα της
οικονομικής πολιτικής). 

ΔΗΛΑΔΗ, οι υψηλές αποδόσεις είναι ακόμη ευνοϊκότερες για τους επενδυτές, 
εγχώριους ή ξένους, εάν
παρέχονται από μια οικονομία χωρίς ελλείμματα, χωρίς χρέος και με διάθεση 
(εμπράκτως αποδεδειγμένη) των
κυβερνώντων να προχωρήσουν αποφασιστικά προς την εξυγίανσή της. 

ΕΙΝΑΙ ΠΡΟΦΑΝΕΣ ότι εάν οι αποκρατικοποιήσεις προχωρήσουν, εάν τα 
δημοσιονομικά συμμαζευτούν, εάν
πραγματοποιηθούν οι απαραίτητες τομές στην οικονομία, τότε αυτόματα θα 
συρρικνωθούν οι πιθανότητες για
μια νέα πίεση στη δραχμή, που πολλοί την περιμένουν... 

Η ΚΟΙΝΩΝΙΑ της χώρας, οι παραγωγικές δυνάμεις και η αγορά είναι έτοιμες γι' 
αυτές τις τομές. Η ωριμότητά
τους καταδείχθηκε και τις ημέρες αυτές, με την αξιοσημείωτη ψυχραιμία που 
επέδειξαν οι Ελληνες επενδυτές,
τόσο στις αγορές χρήματος, όσο και στις αγορές κεφαλαίου. 

ΑΠΟΜΕΝΕΙ στην κυβέρνηση να λάβει τα μέτρα για την "περαιτέρω θωράκιση" της 
οικονομίας, για την οποία
έκανε λόγο ο πρωθυπουργός στο χθεσινό Υπουργικό Συμβούλιο. 


