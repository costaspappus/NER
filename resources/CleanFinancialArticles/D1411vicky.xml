ΕΠΙ ΣΥΝΟΛΟΥ 1,5 ΕΚ. 


100.000 διπλά ΑΦΜ βρήκε το Taxis!

Ρεπορτάζ: Ν. Τσιούτσιας 

ΕΚΑΤΟ χιλιάδες είναι τα διπλά ή πολλαπλά ΑΦΜ, επί 1,5 εκατ., τα οποία έχουν 
ελεγχθεί μέχρι στιγμής από τις διασταυρώσεις στοιχείων και δεδομένων μέσω της 
πρώτης εφαρμογής του προγράμματος Taxis. Αυτό αποκάλυψε χθες στη Βουλή ο κ. 
Γ. Δρυς, ο οποίος τόνισε ότι οι έλεγχοι των δεδομένων συνεχίζονται και έσπευσε να 
προειδοποιήσει: "Πρέπει να αρχίσουν να φοβούνται οι φοροκλέφτες"... 

Παράλληλα, ο υφυπουργός Οικονομικών, συνεχίζοντας την προσπάθεια "κάθαρσης" 
στο χώρο των ελεγκτικών μηχανισμών, έκανε λόγο για ευθύνες εφοριακών και ΔΟΥ, 
τα ονόματα των οποίων θα δοθούν στη δημοσιότητα. 

Ωστόσο, οφείλουμε να επισημάνουμε και ορισμένα τραγελαφικά συμβάντα της 
συνεδρίασης της Βουλής. Η Ν.Δ. αλλά και ο ΣΥΝ (Α. Μπενάκη - Φ. Κουβέλης) 
έθεσαν θέμα αντισυνταγματικότητας, υποστηρίζοντας ότι δεν δύναται η 
συγκεκριμένη διάταξη να ψηφιστεί σε θερινό τμήμα, αλλά μόνο στην Ολομέλεια. Το 
ΔΗΚΚΙ και το ΚΚΕ είχαν αποχωρήσει νωρίτερα διαμαρτυρόμενα για άλλη 
τροπολογία. Ως εκ τούτου, στην αίθουσα παρίσταντο περί τους 10 βουλευτές... Ετσι, 
στην ψηφοφορία που ακολούθησε για να κριθεί η συνταγματικότητα το αποτέλεσμα 
ήταν ...περίπου 5-4 (εκρίθη συνταγματική η διάταξη)... 

Επιπλέον, όταν ήρθε η ώρα για να τοποθετηθούν τα κόμματα επί της ουσίας... η Ν.Δ. 
δεν πήρε θέση (!), επικαλούμενη την... αντισυνταγματικότητα, ο ΣΥΝ επίσης δεν 
πήρε θέση, αλλά συμφώνησε με ορισμένες από τις απόψεις του εισηγητή της 
πλειοψηφίας κ. Σταυρακάκη, ενώ το ΚΚΕ επέστρεψε και πρότεινε ναι μεν να έχουν 
όλοι ΑΦΜ, αλλά να μην υποβάλλουν υποχρεωτικά άπαντες φορολογική δήλωση. 

Τέλος, επισημαίνουμε ότι με τροπολογία βουλευτών του ΠΑΣΟΚ και της ΝΔ 
υπήχθησαν σε ευνοϊκότερη ρύθμιση χρεών 168 επιχειρήσεις τουριστικών ειδών που 
φοροδιέφευγαν τον Νοέμβριο του '92, όπως προέκυψε από τους ελέγχους της 
εφορίας.

