Παραγωγή χρεών!..


ΔΙΚΑΙΟΛΟΓΗΜΕΝΗ αγανάκτηση προκάλεσε το χθεσινό πρωτοσέλιδο θέμα της 
"Εξπρές" για τις
συνεχείς ρυθμίσεις των χρεών των αγροτικών συνεταιρισμών, που, από το 1992 έως 
σήμερα, ξεπερνούν τα 904 δισ. δρχ. Γιατί; 

ΔΙΟΤΙ ο απλός φορολογούμενος πολίτης διερωτάται εάν η πρακτική των τελευταίων 
κυβερνήσεων να
διαγράφουν χρέη, επιβαρύνοντας αντιπαραγωγικά τον Κρατικό Προϋπολογισμό, 
εκτός από βαρύτατα
άδικη και προκλητική, υπάρχει περίπτωση να τερματισθεί. 

ΚΑΤΑ συνέπεια, η διαφωνία με κάθε προσπάθεια επιπλέον φορολόγησης, 
θεωρώντας ότι δεν έχει κανένα
νόημα και αποτέλεσμα για την ανάπτυξη και ότι απλώς θα αφαιρέσει από τον ίδιο 
ένα σημαντικό κομμάτι του εισοδήματός του, είναι ισχυρή και δύσκολα 
αντιμετωπίζεται στην πράξη. 

ΜΕ τι επιχειρήματα, δηλαδή, μπορείς να αντιμετωπίσεις όσους χρειάζονται 
δικαιολογίες για πράξεις
φοροδιαφυγής ισχυριζόμενοι πως αυτές όχι μόνο επιτρέπονται, αλλά και 
επιβάλλονται από τις
συγκεκριμένες επιλογές του κράτους, που ακόμη και τώρα δεν δείχνει στοιχεία 
σοβαρότητας και
αποτελεσματικότητας. 

ΕΧΕΙ γίνει πλέον αντιληπτό ότι η πρακτική της διαγραφής χρεών εκατοντάδων δισ. 
δρχ. όχι μόνο
επιβαρύνει αδίκως τους φορολογουμένους, αλλά εκτρέφει και μια νοοτροπία, η 
οποία παράγει συνεχώς
χρέη! 

ΟΙ συνεταιρισμοί επειδή ακριβώς αντιμετωπίστηκαν από όλες τις κυβερνήσεις σαν 
μικρά ανεύθυνα παιδιά με δικαίωμα ψήφου, μετατράπηκαν σε δραχμοβόρα θηρία 
που δεν παράγουν και δεν προσφέρουν τίποτα! 

ΠΡΟΦΑΝΩΣ, το φαινόμενο να σπαταλά το κράτος δισεκατομμύρια και τίποτε να 
μην αλλάζει στο
συνεταιριστικό κίνημα δεν μπορεί να συνεχιστεί. 

ΜΕ ευθύνη κράτους, αγροτών, συνεταιριστών αλλά και της ίδιας της κοινωνίας, στο 
εξής θα πρέπει όποια οργάνωση αδυνατεί να ανταποκριθεί στις υποχρεώσεις της να 
κλείνει, όποιες και εάν είναι οι συνέπειες. Αυτό θα ήταν ένα ουσιαστικό βήμα στην 
κατεύθυνση του εκσυγχρονισμού. 


