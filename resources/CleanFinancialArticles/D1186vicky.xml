ΧΡΗΜΑΤΙΣΤΗΡΙΟ 


Αβεβαιότητα και λίγες επιλεκτικές τοποθετήσεις

Ρεπορτάζ: Ν. Γ. Δρόσος 

ΜΕ ΕΠΙΛΕΚΤΙΚΕΣ τοποθετήσεις σε μετοχές ταχέως αναπτυσσομένων εταιριών, 
ιδίως του κλάδου πληροφορικής αλλά και της βιομηχανίας, εμφανίζεται να απαντά το 
επενδυτικό κοινό στην αβεβαιότητα που χαρακτηρίζει το χρηματιστηριακό 
προσκήνιο εσχάτως. Συγκεκριμένα, έπειτα από αξιοσημείωτες ενδοσυνεδριακές 
διακυμάνσεις της τάξης του 2,53%, ο Γενικός Δείκτης Τιμών τερμάτισε χθες περίπου 
αμετάβλητος έναντι της προηγουμένης, στις 1.426,08 μονάδες, καταγράφοντας 
ισχνές απώλειες που δεν υπερέβησαν το 0,06 της ακεραίας μονάδος. Και τούτο εν 
μέσω αυξημένων συναλλαγών ύψους 21,32 δισ. δρχ. 

Οπως αναφέρουν έγκυρες πηγές του χώρου, κυρίαρχο σημείο της χθεσινής 
συνεδριάσεως υπήρξε η άντληση ποσού 313,5 δισ. δρχ. εκ μέρους της Τραπέζης της 
Ελλάδος με επιτόκιο 20% και για διάστημα 14 ημερών, γεγονός που περιόρισε 
σημαντικά τη ρευστότητα του "συστήματος" και αναχαίτισε την έως τότε πτωτική 
πορεία των επιτοκίων στη διατραπεζική αγορά. Το γεγονός τροφοδότησε αρνητικές 
προσδοκίες στο Χρηματιστήριο, ιδίως σε ό,τι αφορά τις μετοχές των πιστωτικών 
ιδρυμάτων, και αντέστρεψε τις έως τότε ανοδικές τάσεις της αγοράς.

