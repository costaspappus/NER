Συνδικάτα ώρα μηδέν!


ΕΞΟΧΩΣ αποκαλυπτικά, μάλλον επιβεβαιωτικά των όσων καταλογίζονται στη 
σημερινή υπόσταση των συνδικάτων, είναι τα συμπεράσματα έρευνας για 
λογαριασμό της ΓΣΕΕ τα οποία δημοσιοποιήθηκαν χθες. 

Η ΠΛΕΙΟΝΟΤΗΤΑ των ερωτηθέντων πολιτών έδειξε να αντιλαμβάνεται τη ΓΣΕΕ 
ως την εκπρόσωπο της "εργατικής αριστοκρατίας". Κύρια δύναμη της ΓΣΕΕ με τη 
μεγαλύτερη επαγγελματική ασφάλεια και ευχαριστημένοι από τη δράση των 
συνδικάτων είναι οι απασχολούμενοι στον ευρύ δημόσιο τομέα. 

ΑΝΤΙΘΕΤΩΣ οι κοινωνικές ομάδες που δεν βρίσκονται στο επίκεντρο της 
οικονομικής δράσης, στις οποίες απαντάται η ανασφάλεια για το σήμερα, και 
ιδιαιτέρως για το αύριο, δεν αισθάνονται ότι εκπροσωπούνται. Οι άνεργοι, οι 
εργαζόμενοι, κυρίως στον ιδιωτικό τομέα, οι πολύ νέοι και οι μεσήλικες εργαζόμενοι 
στην πλειονότητά τους δεν περιβάλλουν με εμπιστοσύνη τη ΓΣΕΕ. Εξ αυτού 
καθίσταται προφανές ότι η πολιτική της κυβέρνησης για την προώθηση της 
ανάπτυξης με ταυτόχρονη προστασία εκείνων που πραγματικά υφίστανται τις 
συνέπειες της αναδιάρθρωσης, πρέπει να ενισχυθεί. 

ΠΡΟΣ αυτή την κατεύθυνση πρέπει να κινηθούν και τα συνδικάτα, για να μπορούν 
να εκπροσωπούν την εργασία στη διάρκεια των αλλαγών που ακολουθούν, για να 
μπορέσουν να συμβάλουν στην επιβεβλημένη ευρωπαϊκή πορεία της χώρας. 
Αλλωστε, μόνον έτσι θα επιτύχουν την πολιτική και λειτουργική ανασυγκρότησή 
τους. Η έρευνα έδειξε ότι το 90% των πολιτών αναγνωρίζουν την ανάγκη ύπαρξης 
των συνδικάτων αλλά μόνον το 1/3 απ' αυτούς συμμετέχει ενεργά. Η ανελαστική 
σκέψη και στάση της ΓΣΕΕ, δείγματα των οποίων συνιστούν χθεσινές δηλώσεις 
κορυφαίων στελεχών της, μπορούν να διασφαλίσουν άραγε την εργασία ή τη 
συνδικαλιστική συμμετοχή των πολιτών έως, λ.χ., το 2001; 

ΟΛΑ δείχνουν ότι εάν οι αλλαγές που ήδη επιβάλλονται στο πεδίο της εργασίας, με 
ρυθμούς τους οποίους αδυνατεί να συλλάβει η κλασική πολιτική σκέψη, δεν 
αντιμετωπισθούν ρεαλιστικά, τότε ο κοινωνικός κατακερματισμός θα είναι η πλέον 
σαφής απεικόνιση της πραγματικότητας. Και η "χωριστή" Πρωτομαγιά απλή 
παρωνυχίδα μιας τέτοιας πραγματικότητας...

