ΝΑΥΑΓΙΟ, ΣΤΗ ΧΘΕΣΙΝΗ ΣΥΝΑΝΤΗΣΗ ΥΠΟΥΡΓΩΝ - ΓΣΕΕ 


Σύγκρουση για τις ΔΕΚΟ

Ρεπορτάζ: Αμβρ. Σανταμούρης 

Η ΚΥΒΕΡΝΗΣΗ είναι αποφασισμένη "να μην επιτρέψει στα συνδικάτα να 
υποβάλουν σε δοκιμασία τις επιλογές της για τις ΔΕΚΟ αλλά και την εν γένει 
οικονομική πολιτική της". Πολύ, δε, περισσότερο αφού προσβλέπει σε ηπιότερες 
συνδικαλιστικές αντιδράσεις εφεξής, παρά την 24ωρη απεργία που πραγματοποιείται 
από σήμερα τα μεσάνυχτα, "εναντίον της επιχείρησης ανατροπής των εργασιακών 
σχέσεων και της κατάργησης των συλλογικών συμβάσεων". Στην απεργία, 
συμμετέχουν οι εργαζόμενοι στις αστικές συγκοινωνίες της πρωτεύουσας, την Κοινή 
Ωφέλεια και τις τράπεζες. Ζητούν την απόσυρση της επίμαχης τροπολογίας στο 
άρθρο 10 του φορολογικού νομοσχεδίου, σύμφωνα με την οποία η διοίκηση μιας 
ΔΕΚΟ είναι δυνατό να επιφέρει αλλαγές στον Γενικό Κανονισμό Προσωπικού 
(ΓΚΠ), με νομοθετική παρέμβαση. 

Πάντως, η κυβέρνηση δεν αναμένεται να μεταβάλει στάση έστω και αν αποφασίσει 
να προβεί σε "φραστικές βελτιώσεις" της διάταξης. Υπό την λογική αυτήν εξηγείται 
και το ναυάγιο της χθεσινής συνάντησης της ηγεσίας της ΓΣΕΕ με τους υπουργούς 
Εθνικής Οικονομίας και Εργασίας. Η συνάντηση έγινε με πρωτοβουλία του κ. Μιλτ. 
Παπαϊωάννου και αποσκοπούσε στη γεφύρωση του χάσματος μεταξύ των 
συνδικαλιστών και του κ. Γ. Παπαντωνίου, που είναι ο εμπνευστής της τροπολογίας. 
Από την πλευρά των συνδικάτων απορρίπτεται οποιαδήποτε λύση που θα αναφέρεται 
σε διοικητική νομοθετική παρέμβαση. 

Επιπλέον, οι συνδικαλιστές δεν "θα δεχθούν κάτι λιγότερο από την παραπομπή των 
διαφορών -που θα προκύπτουν- στον ΟΜΕΔ, κατά το νομοθετημένο πλαίσιο για τον 
ΟΤΕ". Κάποιες ανεπιβεβαίωτες εκδοχές θέλουν την κυβέρνηση να εξετάζει την κατά 
επιχείρηση προώθηση αλλαγών περί τον ΓΚΠ. Πηγές του υπουργείου Εθνικής 
Οικονομίας γνωστοποιούσαν χθες το βράδυ ότι η τροπολογία αφορά μόνον τις υπερ-
ελλειμματικές ΔΕΚΟ. Σχετική "ερμηνεία" της τροπολογίας είχε αποδοθεί, προχθές, 
στον κ. Μιλτ. Παπαϊωάννου που -λέγεται- ότι διαφωνεί με τη διαδικασία προώθησής 
της που ακολουθείται. Επισήμως, δεν δίδονται διευκρινίσεις αλλά, από κυβερνητικής 
πλευράς, εκτιμάται ότι δεν θα παρεμποδισθεί ουσιαστικά η προώθηση της διάταξης, 
καθώς τα συνδικάτα "δεν μπορούν να ξεσηκώσουν τους εργαζόμενους σε ευρύτερες 
κινητοποιήσεις". Εν τούτοις, μετά την πραγματοποίηση της απεργίας, θα 
συνεδριάσουν οι ηγεσίες των συνδικάτων της Κοινής Ωφέλειας υπό το προεδρείο της 
ΓΣΕΕ, για να κλιμακώσουν τις κινητοποιήσεις. 

Πέραν των καθαυτό επικαιρικών στοιχείων της υπόθεσης, η εξέλιξή της θα 
προδιαγράψει την τύχη αλλαγών που έχουν δηλωθεί ως αναγκαίες για την 
αντιμετώπιση των ελλειμμάτων των επιχειρήσεων και για την ανταπόκρισή τους στις 
αυξημένες απαιτήσεις, μετά την κατάργηση των κρατικών μονοπωλίων. 
Συνδικαλιστές που δεν απορρίπτουν τη μετοχοποίηση των ΔΕΚΟ διατυπώνουν το 
ερώτημα: "Τι επιδιώκει, κατ' ουσία, η κυβέρνηση όταν εισάγει ιδιωτικοοικονομικά 
κριτήρια στη λειτουργία των ΔΕΚΟ και, ταυτόχρονα, καταργεί τις διαπραγματεύσεις 
μεταξύ των εταίρων"; 

