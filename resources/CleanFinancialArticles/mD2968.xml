
ΜΙΚΡΗ ΑΝΟΔΟΣ ΜΕ ΧΑΜΗΛΕΣ ΣΥΝΑΛΛΑΓΕΣ


Ανοδο σε ποσοστό 0,48% παρουσίασε χθες ο γενικός δείκτης του ΧΑΑ, κλείνοντας 
στις 1543,23 μονάδες. Σε χαμηλά επίπεδα κυμάνθηκε η συνολική αξία των 
συναλλαγών, η οποία μόλις ξεπέρασε τα 10,31 δισ. δρχ. επί 2,69 εκατ. τίτλων. Και 
αυτό παρά το γεγονός ότι πραγματοποιήθηκαν εκτός κύκλου πακέτα 200.000 
μετοχών ΟΤΕ στις 6.250 δρχ., 100.000 μετοχών της Ελληνικής Εταιρίας Μπισκότων 
στις 3.000 δρχ. και 100.000 τίτλων της Alpha Leasing στις 7.320 και 7.350 δρχ. 

Η εκτίμηση των αναλυτών είναι ότι η αγορά έχει πλέον εισέλθει στην περίοδο των 
θερινών διακοπών, ενώ η σχετική ενίσχυση του τραπεζικού κλάδου κατά την χθεσινή 
συνεδρίαση αποδίδεται σε δημοσιεύματα του Τύπου περί εντατικοποίησης του 
προγράμματος ιδιωτικοποίησης των χρηματοπιστωτικών ιδρυμάτων του κρατικού 
τομέα. 

Ο δείκτης των τραπεζών έκλεισε ανοδικά σε ποσοστό 0,68% ενώ σημαντική 
ενίσχυση κατέγραψε ο δείκτης των Διαφόρων Εταιριών με 1,62% Στον αντίποδα ο 
δείκτης της Παράλληλης Αγοράς με -0,94%. Επί των 224 τίτλων που κινήθηκαν χθες 
101 έκλεισαν ανοδικά, 96 κατέγραψαν πτώση ενώ 27 παρέμειναν χωρίς μεταβολή. 
Τα μεγαλύτερα ποσοστά αύξησης κατέγραψαν οι τίτλοι Μακεδονικά Κλωστήρια, 
(ΠΑ) 7,56%, Ιμπέριο (ΚΟ) 7,42% και Ελφίκο (ΠΑ) 6,90% ενώ αντιδιαμετρικά 
κινήθηκαν ο Εμπορικός Δεσμός(ΠΟ) με -7,36%, η Τράπεζα Αττικής (ΚΟ) με -7,26% 
και η Singular (ΚΟ) με -7,17%. 

Τις υψηλότερες αξίες συναλλαγών παρουσίασαν οι μετοχές ΟΤΕ, Τιτάν και Alpha 
Leasing ενώ από άποψη όγκου διακινηθέντων τεμαχίων ξεχώρισαν οι τίτλοι ΟΤΕ, 
Τράπεζα Αττικής και Alpha Leasing.

