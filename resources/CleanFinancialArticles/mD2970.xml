
ΑΝΟΔΟΣ ΤΙΜΩΝ ΚΑΙ ΣΥΝΑΛΛΑΓΩΝ


Σημαντική άνοδο σε ποσοστό 2,05% κατέγραψε χθες ο Γενικός Δείκτης της 
Σοφοκλέους, ο οποίος έκλεισε στις 1.601,39 μονάδες. Αυξημένες ήταν και οι 
συναλλαγές, που παρουσίασαν άνοδο σε ποσοστό σχεδόν 50% σε σχέση με την 
προηγούμενη συνεδρίαση, διαμορφούμενος συνολικά στο ύψος των 15,3 δισ. δρχ. 
επί 3,396 εκατ. τίτλων. 

Το ανοδικό κλίμα κατεγράφη και στους επιμέρους δείκτες της αγοράς που κινήθηκαν 
προς τα άνω με εξαίρεση τους δείκτες κατασκευών και επενδύσεων που επί της 
ουσίας παρέμειναν αμετάβλητοι. Σημαντική αύξηση παρουσίασαν οι δείκτες των 
τραπεζών με 2,91%, των βιομηχανικών με 2,17%, των ασφαλειών με 2,48% και των 
διαφόρων εταιριών με 2,02%. Ιδια εικόνα παρατηρήθηκε και στις γενικές τάσεις των 
μετοχικών τίτλων. Επί 230 μετοχών που κινήθηκαν 126 έκλεισαν με κέρδη, 67 είχαν 
απώλειες και 37 παρέμειναν χωρίς μεταβολή τιμής. 

Σύμφωνα με στελέχη της αγοράς η αύξηση τιμών που παρατηρείται στις δύο 
τελευταίες συνεδριάσεις καθώς και η ενίσχυση των συναλλαγών σχετίζεται με τρεις 
παράγοντες. Τα θετικά αποτελέσματα εξαμήνου που ανακοινώνονται από σειρά 
εισηγμένων εταιριών, με επίκεντρο τις τράπεζες Alpha Πίστεως και Εθνική. Τη 
χθεσινή παρέμβαση της Τράπεζας της Ελλάδος, με στόχο την αύξηση της 
ρευστότητας στη διατραπεζική. Την άνοδο του δολαρίου που ενισχύει τα 
αποτελέσματα των κλάδων τσιμέντων και μεταλλουργίας και γενικότερα των 
εισηγμένων εταιριών που πραγματοποιούν μεγάλες εξαγωγές. 

Τη μεγαλύτερη ημερήσια άνοδο παρουσίασαν χθες οι τίτλοι Μεταλλοπλαστική 
Αγρινίου (κα) με 7,50%, ΕΤΕΒΑ (πο) με 7,15% και Χ. Μπενρουμπή (π) με 7,10%. 
Στον αντίποδα Ευρωπαϊκή Πίστη (πο) με -7,95%, SATO (π) με -7,92% και Κέκροψ 
με -5,09%. Τις υψηλότερες αξίες συναλλαγών κατέγραψαν κατά σειρά οι Alpha 
Πίστεως, Εθνική και ΟΤΕ. Εκτός κύκλου διακινήθηκε "πακέτο" 225.000 μετοχών 
της Παπαστράτος στις 4.650 δρχ.

