Η φορολογία πλήττει και το ΧΑΑ...


ΩΣ ΑΝΑΜΕΝΟΜΕΝΗ χαρακτήριζαν χθες, έγκυρες πηγές, τη σημαντική πτώση 
τιμών που σημειώθηκε στο ΧΑΑ. Συγκεκριμένα, υπεστήριζαν ότι η χρηματιστηριακή 
αγορά εξέλαβε ως αφορμή για να προχωρήσει σε ρευστοποιήσεις, την ειδησεογραφία 
περί επιβολής φόρου στις χρηματιστηριακές συναλλαγές και της αύξησης του 
φορολογικού συντελεστή σε ό,τι αφορά στις επιχειρήσεις. 

Σύμφωνα με τις ίδιες πηγές, μία διόρθωση της τάξης των 100 μονάδων του γενικού 
δείκτη θα χαρακτηριζόταν ως φυσιολογική, υπό τις παρούσες συνθήκες, δίχως 
ωστόσο τούτη να επηρεάζει τις μακροπρόθεσμες προοπτικές της αγοράς, οι οποίες 
παραμένουν σαφώς ανοδικές. Οπως καταλήγουν οι ίδιες πηγές, η παρούσα συγκυρία 
που έχει ευθέως αναπτυξιακό χαρακτήρα αναμένεται να αντικατοπτριστεί στα 
αποτελέσματα των εισηγμένων επιχειρήσεων, μετά διετία τουλάχιστον. 

Πάντως, στη λήξη της χθεσινής συνεδριάσεως, ο δείκτης κατέγραφε απώλειες της 
τάξης των 25,32 μονάδων ή 1,43 κλείνοντας στις 1.745,72 μονάδες. Και τούτο ενώ η 
ενδοσυνεδριακή του διακύμανση ήταν μεταξύ 1.741,16 και 1.766,39 μονάδων. Ο 
δείκτης FTSE/ASE-20 έκλεισε με απώλειες 1,55% στις 1.022,35 μονάδες. Η αξία 
συναλλαγών διαμορφώθηκε σε σχεδόν 23,05 δισ. δρχ. καθώς 6,4 εκ. τεμάχια 
μετοχών άλλαξαν χέρια. Εκ των 244 μετοχών που κινήθηκαν, οι 70 έκλεισαν με 
κέρδη και οι 155 με απώλειες ενώ 19 δεν παρουσίαζαν μεταβολή τιμής έναντι της 
προηγουμένης. 

Υψηλές συναλλαγές παρουσίασε χθες η μετοχή της Ελληνικά Καλώδια, του ΟΤΕ, 
της Alpha Τραπέζης Πίστεως, της Ελληνικής Εταιρίας Εμφιαλώσεως, της Εθνικής 
Τραπέζης και της Εμπορικής Τραπέζης. Παράλληλα, ως πλέον κινητική αναδείχθηκε 
η μετοχή της ΕΒΖ, της Επίλεκτος, της Ελλ. Καλώδια και της Πουλιάδης. Στο 
ανώτερο πλαφόν έκλεισε χθες η μετοχή της Sanyo Hellas, η κοινή και προνομιούχος 
της Ευρωπαϊκή Πίστη, η Metrolife - Εμπορική, η Ερμής, η Λάνακαμ και η 
προνομιούχος της Eskimo. Αντίθετα, τη σημαντικότερη κάμψη σημείωσε η 
προνομιούχος μετοχή της Βαλκάν Εξπόρτ, η κοινή Sato, η Αλυσίδα και η προν. Sato. 



