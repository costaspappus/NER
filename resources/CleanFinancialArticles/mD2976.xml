
ΟΡΙΑΚΗ ΠΤΩΣΗ ΤΙΜΩΝ ΣΤΟ ΧΑΑ


Στο στενό πλαίσιο μεταξύ των 1.580,53 και των 1.590,28 μονάδων κινήθηκε χθες ο 
Γενικός Δείκτης Τιμών, εν μέσω μάλλον αραιών συναλλαγών. Συγκεκριμένα, ο 
κυριότερος χρηματιστηριακός δείκτης έκλεισε στις 1.584,91 μονάδες, 
καταγράφοντας οριακή αρνητική μεταβολή έναντι της προηγούμενης, της τάξης των 
1,94 μονάδων ή 0,12%. 

Η αξία συναλλαγών διαμορφώθηκε σε 9,11 δισ. δρχ. επί 3,59 εκ. τεμαχίων μετοχικών 
τίτλων που άλλαξαν χέρια. Συνολικά εκ των 231 μετοχών που κινήθηκαν, οι 68 
έκλεισαν με κέρδη και οι 128 με ζημίες ενώ 35 δεν παρουσίασαν μεταβολή τιμής. 
"Βουτιά" έκαναν χθες οι μετοχές των κατασκευαστικών εταιριών, με αποτέλεσμα ο 
κλαδικός δείκτης των να καταγράφει απώλειες της τάξης του 1,90% στο τέλος της 
συνεδριάσεως. Σημαντικές απώλειες 1,25% σημείωσε και ο δείκτης των εταιριών 
επενδύσεων. Αντίθετα, με οριακά κέρδη έκλεισαν τη συνεδρίαση ο δείκτης των 
ασφαλιστικών και των βιομηχανικών εταιριών. 

Στο περιθώριο της συνεδριάσεως διακινήθηκαν χειροκίνητα 44.000 τεμάχια μετοχών 
της Τραπέζης Πίστεως στην τιμή των 19.570 δρχ. ανά μετοχή, 80.000 τεμάχια 
μετοχών της ασφαλιστικής εταιρίας Ασπίς Πρόνοια στην τιμή των 2.350 δρχ. ανά 
μετοχή, 57.560 τεμάχια της Σαράντης στην τιμή των 3.550 δρχ. ανά μετοχή και 
450.000 τεμάχια μετοχών της νεοεισαχθείσης εταιρίας Ενδυση, θυγατρικής της 
επίσης εισηγμένης Sportsman, στην τιμή των 650 δρχ. ανά μετοχή. Σημειώνεται ότι η 
εταιρία είχε εισαγάγει τις μετοχές της στην αρχή του έτους στο ΧΑΑ στην τιμή των 
750 δρχ. ανά τεμάχιο. 

Υψηλή αξία συναλλαγών κατέγραψε χθες, για ακόμη μία συνεδρίαση, η μετοχή της 
Alpha Τραπέζης Πίστεως, της Τραπέζης Αττικής, της Ασπίς Πρόνοια, της Ενδυση, 
της Σαράντης, της Εθνικής Τραπέζης και της Ελληνικής Εταιρίας Εμφιαλώσεως. Με 
limit - up έκλεισε τη συνεδρίαση η μετοχή της Ράδιο - Κορασίδης, της ΑΛΚΑΡ - 
ΑΕΜΕΤ, της Ιατρικό Κέντρο - Κλινική Παλαιού Φαλήρου, της Ελληνική 
Υφαντουργία και της Ιντερτεκ. Σημαντικές απώλειες, αντίθετα, σημείωσε η 
προνομιούχος και κοινή Sato, η Γενικών Αποθηκών και η προνομιούχος Μπουτάρης.

