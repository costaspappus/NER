
ΣΧΕΤΙΚΗ ΠΤΩΣΗ ΤΙΜΩΝ ΣΤΟ ΧΑΑ


Στο εύρος των 1.583,96 - 1.600,33 μονάδων κινήθηκε χθες ο Γενικός Δείκτης Τιμών, 
που έκλεισε στις 1.591,45 μονάδες, καταγράφοντας απώλειες της τάξης του 0,43%. 
Η αξία συναλλαγών διαμορφώθηκε στα 13,62 δισ. δρχ. επί 3,98 εκατ. τεμαχίων 
μετοχών που άλλαξαν χέρια, και χαρακτηρίζεται ως μάλλον περιορισμένη, καθώς 
συμπεριλαμβάνει και 1,1 εκατ. τεμάχια μετοχών της εταιρίας του ομίλου 
Στασινόπουλου ΕΛΒΑΛ που διατέθηκε σε Ελληνες και ξένους θεσμικούς. 

Συνολικά διακινήθηκαν 1,36 εκατ. τεμάχια μετοχών της εταιρίας, συνολικής αξίας 
3,83 δισ. δρχ. Συνολικά εκ των 217 μετοχών που κινήθηκαν, οι 87 έκλεισαν με κέρδη 
και οι 101 με ζημίες, ενώ 29 δεν παρουσίασαν μεταβολή τιμής. Εκ των κλαδικών 
δεικτών, τη σημαντικότερη μείωση παρουσίασε εκείνος των διαφόρων εταιριών, ενώ 
ακολούθησε των εταιριών επενδύσεων. 

Εγκυρες χρηματιστηριακές πηγές, απέδιδαν την αδυναμία της αγοράς να διατηρηθεί 
σε επίπεδα ανώτερα των 1.600 μονάδων, στην απουσία ουσιαστικών 
μακροοικονομικών ή επιχειρηματικών εξελίξεων. Οπως πρόσθεταν, το επενδυτικό 
ενδιαφέρον εντοπίστηκε χθες σε επίλεκτους βιομηχανικούς τίτλους, οι οποίοι 
απεκόμισαν σημαντικά κέρδη. Στο ανώτερο πλαφόν έκλεισε χθες η τιμή της 
Ελληνικής Υφαντουργίας, η προνομιούχος της Ασπίς Πρόνοια, η προνομιούχος 
Ιντεάλ και η μετοχή της Τραπέζης Αττικής, ενώ ακολούθησε η μετοχή της Ελμέκ 
Σπορ, της ΕΤΕΜ και της Σπύρου. 

Αντίθετα, τις σημαντικότερες ζημίες κατέγραψε η μετοχή της Γενικών Αποθηκών, 
της Α-Β Βασιλόπουλος, της Ελλάς Καν και η προνομιούχος της Κεράνης. Την 
υψηλότερη αξία συναλλαγών παρουσίασαν, πέραν της ΕΛΒΑΛ, η μετοχή της 
Ελληνικής Εταιρίας Εμφιαλώσεως, της Ιντρακόμ και του ΟΤΕ, ενώ την υψηλότερη 
κινητικότητα σημείωσε -και πάλι μετά την ΕΛΒΑΛ- η μετοχή της Τραπέζης Αττικής.

