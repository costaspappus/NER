Ελλειμμα ειλικρίνειας


Η ΒΑΣΙΚΗ κατηγορία που προσάπτουν στην κυβέρνηση τα εργατικά συνδικάτα των 
ΔΕΚΟ, σχετικά με την επίμαχη τροπολογία, είναι η εγκατάλειψη της πάγιας τακτικής 
του διαλόγου και των σταδιακών μεταρρυθμίσεων, καθώς και η απόπειρα 
αιφνιδιασμού τους με "δεδομένες" αποφάσεις για καθολική ανατροπή του ισχύοντος 
καθεστώτος. Η εγκατάλειψη, μάλιστα, της "κοινωνικά ευαίσθητης, βήμα προς βήμα" 
προσέγγισης θεωρήθηκε από μερικούς ως αυτομόληση στον νεοφιλελευθερισμό. 

ΧΩΡΙΣ, φυσικά, να θεωρούμε υπό κατηγορία τον νεοφιλελευθερισμό, οφείλουμε να 
επισημάνουμε τη μεταστροφή της κυβερνητικής μεθοδολογίας και να τονίσουμε πως 
αυτή δεν συνοδεύτηκε από τις απαραίτητες εξηγήσεις ώστε να γίνει κατανοητή η 
σημασία και η αναγκαιότητά της. Να πούμε, μάλιστα, ευθύς, πως δεν πρόκειται για 
μια απλή επιτάχυνση του κυβερνητικού έργου, αλλά για σαφή τάση αλλαγής του 
μίγματος της οικονομικής πολιτικής και εμπλουτισμού της με διαρθρωτικά μέτρα. 

ΕΝΩ, λοιπόν, καταβάλλεται, την υστάτη ώρα, από την κυβέρνηση μια φιλότιμη 
προσπάθεια προσαρμογής της οικονομίας στις ανάγκες των καιρών (βλ. κινδύνους 
νομισματικής κρίσης) και στις επιταγές των αγορών, προκειμένου να ενισχυθεί η 
αμφισβητούμενη αξιοπιστία της οικονομικής της πολιτικής, η κίνηση αυτή 
εμφανίζεται να γίνεται "εν κρυπτώ", υποβαθμιζόμενη σε σημασία, σαν να μπορούσε 
να περάσει απαρατήρητη. 

ΤΑ ΛΑΘΗ και οι εσφαλμένοι χειρισμοί, στα οποία ορθώς αναφέρθηκε ο κ. 
Πρωτόπαπας επιχειρώντας να γεφυρώσει το προκληθέν χάσμα με τα συνδικάτα, 
σχετίζονται, ωστόσο, με το έλλειμμα επικοινωνιακής πολιτικής της κυβέρνησης και 
το γενικότερο έλλειμμα ειλικρίνειας που χαρακτηρίζει την πολιτική ηγεσία του τόπου 
συνολικά. 

Ο ΠΡΩΘΥΠΟΥΡΓΟΣ, αντί να μιλά παρεμπιπτόντως στο ΕΒΕΠ για την επίμαχη 
τροπολογία, ώφειλε -κατά το πρότυπο του Αμερικανού προέδρου, ο οποίος εξήγησε 
τη σημασία και τις πιθανές επιπτώσεις της ασιατικής κρίσης στον καθημερινό βίο 
των συμπολιτών του- να εξηγήσει ευθέως στον ελληνικό λαό τους διαγραφόμενους, 
λόγω της κρίσης, οικονομικούς κινδύνους, που τον υποχρεώνουν να προχωρήσει 
πλέον με άλματα και γενναίες κινήσεις στις διαρθρωτικές αλλαγές. 

ΜΟΝΟΝ έτσι θα υποχρέωνε την αξιωματική αντιπολίτευση σε μια περισσότερο 
υπεύθυνη στάση και θα αφαιρούσε από τα συνδικάτα το πολιτικό επιχείρημα της 
ανακολουθίας και της αντιδημοκρατικότητας που του καταλογίζουν

