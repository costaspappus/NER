Η ΣΗΜΕΡΙΝΗ ΑΠΕΡΓΙΑ ΤΩΝ ΣΥΝΔΙΚΑΤΩΝ ΣΤΙΣ ΔΕΚΟ 


Τεστ δυνάμεων-διαθέσεων

ΤΗΝ ΕΠΕΚΤΑΣΗ των κινητοποιήσεων των εργαζομένων στις επιχειρήσεις Κοινής 
Ωφέλειας, που συμμετέχουν από χθες τα μεσάνυχτα στην 24ωρη απεργία των 
συνδικάτων των ΔΕΚΟ, εξετάζουν η ΓΣΕΕ και τα συνδικάτα. Οι ηγεσίες τους δεν 
έχουν πεισθεί ότι η επίμαχη τροπολογία στο φορολογικό νομοσχέδιο αφορά μερικές 
ελλειμματικές επιχειρήσεις και μόνον (Ολυμπιακή, Αστικές Συγκοινωνίες, ΟΣΕ, 
ΕΛΤΑ, κ.λπ.), όπως σαφώς δήλωσε χθες ο εμπνευστής της, υπουργός Εθνικής 
Οικονομίας Γ. Παπαντωνίου. 

Οι συνδικαλιστές απορρίπτουν τη δυνατότητα που θα προσφέρει η εφαρμογή της 
τροπολογίας στις διοικήσεις των ΔΕΚΟ, να διαμορφώνουν μονομερώς τον Γενικό 
Κανονισμό Προσωπικού. Φοβούνται παρεμβάσεις χωρίς κοινωνική συναίνεση και 
αλλαγές των υφισταμένων σχέσεων που συμφωνούνται μέσω συλλογικών 
διαπραγματεύσεων και προστατεύονται από τις συμβάσεις. Ολες οι παρατάξεις 
απορρίπτουν ακόμη και τυχόν βελτιώσεις της τροπολογίας, εφόσον οι διαφορές 
μεταξύ διοικήσεων-εργαζομένων δεν θα κρίνονται από μεσολαβητικό οργανισμό, 
όπως λ.χ. ο ΟΜΕΔ. 

Από την πλευρά της κυβέρνησης εκφράζεται εμμονή στην πολιτική εκσυγχρονισμού 
των ΔΕΚΟ και στις κεντρικές επιλογές της για την οικονομία. Η εμμονή αυτή ανάγει 
τη σημερινή αναμέτρηση με τα συνδικάτα και σε πολιτική, έστω και "μέτριας 
έντασης", σύμφωνα με εμπλεκόμενο στην υπόθεση υπουργό.

