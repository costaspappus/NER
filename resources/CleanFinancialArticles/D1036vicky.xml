ΑΣΦΑΛΙΣΤΙΚΟ ΣΥΣΤΗΜΑ 


Στο 200% του ΑΕΠ το εσωτερικό χρέος ΥΠΟΣΧΕΣΕΙΣ χωρίς αντίκρισμα μοιράζει 
το σύστημα κοινωνικής ασφάλισης, υπογράμμισε ο Κ.Π. Τήνιος (οικονομολόγος, 
ειδικός σε θέματα κοινωνικής ασφάλισης και σύμβουλος του πρωθυπουργού) 
μιλώντας σε ειδική εκδήλωση που διοργάνωσε χθες το "Κέντρο Ανάπτυξης Ιδεών για 
την Ελλάδα του 21ου Αιώνα". Τεκμηριώνοντας την άποψή του ο κ. Τήνιος 
αποκάλυψε ότι σύμφωνα με στοιχεία του ΟΟΣΑ το εσωτερικό χρέος του ελληνικού 
ασφαλιστικού συστήματος ξεπερνάει σήμερα το 200% του ΑΕΠ. Και είναι 
μεγαλύτερο από κάθε άλλη χώρα του ΟΟΣΑ.
Η μεταρρύθμιση του 1990-92 έδωσε μία "ανάσα" στο σύστημα, υπογράμμισε από 
την πλευρά του ο Μ. Νεκτάριος πρόεδρος και διευθύνων σύμβουλος της Εθνικής 
Ασφαλιστικής που μίλησε στην ίδια εκδήλωση. Και η ανάσα αυτή -κατά τον κ. 
Νεκτάριο- θα διαρκέσει μέχρι το 2000. Από εκεί και μετά το έλλειμμα μεταξύ 
ασφαλιστικών εισφορών και υποχρεώσεων για πληρωμές θα διευρύνεται συνεχώς 
καθώς η συνταξιοδοτική δαπάνη θα αυξηθεί από 11-12% του ΑΕΠ στα μέσα της 
δεκαετίας του '90, σε 15% του ΑΕΠ το 2010 και 22% το 2030. Για το λόγο αυτό το 
διάστημα που απομένει μέχρι να έρθει η νέα κρίση είναι η μοναδική και τελευταία 
ευκαιρία για να αντιμετωπισθεί το αδιέξοδο του ασφαλιστικού συστήματος. 

Στην εκδήλωση συμμετείχαν επίσης ο καθηγητής T. Κολλίνιζας και ο Ν. Λέανδρος. 
Ο τελευταίος παρουσίασε στοιχεία από μελέτη που συνέταξε σχετικά με την πορεία 
των συντάξεων και την εξέλιξη των συνταξιοδοτικών δαπανών. Σύμφωνα με τη 
μελέτη τα μεγάλα ασφαλιστικά ταμεία έχουν εισέλθει σε ένα φαύλο κύκλο 
αυξανόμενων ελλειμμάτων και υπερχρέωσης και ήδη έχουν εξαντληθεί οι θετικές 
επιπτώσεις των νομοθετικών ρυθμίσεων της περιόδου 1990-92 (νόμος Σιούφα). Ως 
συνέπεια, το πρωτογενές έλλειμμα του ενοποιημένου λογαριασμού διαχείρισης και 
κεφαλαίου των εφτά σημαντικότερων Οργανισμών Κοινωνικής Ασφάλισης και 
Πρόνοιας (ΟΚΑΠ) εκτιμάται ότι σε σταθερές τιμές θα προσεγγίσει το 1997 τη 
μέγιστη τιμή του 1989, σημειώνοντας αύξηση περίπου κατά 40% μεταξύ 1992 και 
1997. - Σημαντική επιδείνωση θα σημειωθεί το 1997 καθώς σε τρέχουσες τιμές, το 
πρωτογενές έλλειμμα των 7 ΟΚΑΠ προβλέπεται ότι θα αυξηθεί κατά 15,8%, ενώ οι 
καθαρές δανειακές τους ανάγκες θα αυξηθούν κατά 89%.

