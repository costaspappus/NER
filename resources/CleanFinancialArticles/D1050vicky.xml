ΑΠΟ ΤΟΝ ΠΡΩΘΥΠΟΥΡΓΟ ΣΤΗΝ ΗΓΕΣΙΑ ΤΟΥ ΥΠ. ΜΕΤΑΦΟΡΩΝ 


"Πράσινο φως" για εξυγίανση στις αερομεταφορές

Η ΚΑΚΗ εικόνα που παρουσιάζει η Υπηρεσία Πολιτικής Αεροπορίας, αλλά και τα 
προβλήματα της Ολυμπιακής Αεροπορίας, ήταν το επίκεντρο της μακράς 
συνάντησης που είχε με τον πρωθυπουργό Κ. Σημίτη στο Μέγαρο Μαξίμου ο 
υπουργός Μεταφορών Τάσος Μαντέλης. Το συμβάν με την αναγκαστική 
προσγείωση του αεροπλάνου της Ολυμπιακής Αεροπλοόας, που κατέδειξε τις 
σοβαρές αδυναμίες της ΥΠΑ, τόνισε την ανάγκη λήψης άμεσων μέτρων στον τομέα 
των αερομεταφορών. Σύμφωνα με πληροφορίες, καθώς δεν έγιναν επίσημες 
δηλώσεις, ο κ. Σημίτης έδωσε το "πράσινο φως" στο νέο υπουργό Μεταφορών να 
λάβει δραστικές αποφάσεις για την εξυγίανση του κλάδου, χωρίς να αποκλείει και 
αλλαγές προσώπων. 

Χθες, η υπουργός Ανάπτυξης Βάσω Παπανδρέου με δήλωσή της επέρριψε σοβαρές 
ευθύνες στη διοίκηση της ΥΠΑ για την καθυστέρηση στην προμήθεια του νέου 
μηχανήματος ρίψης αφρού. "Η ΥΠΑ είχε στείλει στο υπουργείο Ανάπτυξης αίτημα 
να περιληφθεί η αγορά του μηχανήματος στο πρόγραμμα κρατικών προμηθειών του 
1996. Ο τομέας Εμπορίου ζήτησε με δύο επιστολές του προς την ΥΠΑ, τον Ιούνιο 
και τον Σεπτέμβριο του 1996, να ορίσει τις τεχνικές προδιαγραφές για την προμήθεια 
του μηχανήματος, ωστόσο η ΥΠΑ δεν απάντησε ποτέ", επισήμανε η κ. Παπανδρέου. 

Από την πλευρά του, ο διοικητής της ΥΠΑ Δημ. Καλόφωνος παραδέχθηκε ότι οι 
προδιαγραφές του μηχανήματος δεν έχουν αποσταλεί στο αρμόδιο υπουργείο και 
βέβαια ότι ευθύνες έχει η υπηρεσία του. Από τη διερεύνηση των αιτιών του 
συμβάντος προκύπτει η έλλειψη συντονισμού μεταξύ των υπηρεσιών του 
αεροδρομίου, αλλά και η ανάγκη απόδοσης ευθυνών για το γεγονός, ότι δεν 
λειτούργησε το σύστημα του εμπρόσθιου τροχού του αεροσκάφους τύπου Dornier 
της Ολυμπιακής Αεροπλοόας. 


