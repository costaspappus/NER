ΜΕΤΟΧΙΚΑ ΑΜΟΙΒΑΙΑ ΚΕΦΑΛΑΙΑ 


Εντονη η μάχη των αποδόσεων

Του Γ. Παπανικολάου 

"ΜΑΝΝΑ εξ ουρανού" από πάσης πλευράς αποδεικνύεται, μέχρι στιγμής, για τα 
Μετοχικά Αμοιβαία Κεφάλαια, η ανάληψη της Ολυμπιάδας του 2004 από την Αθήνα. 
Στο "μετα-ολυμπιακό" διάστημα 5.9.97 - 9.10.97, η συγκεκριμένη κατηγορία Α/Κ 
καταγράφει, σύμφωνα με τα στατιστικά στοιχεία της εταιρίας παροχής επενδυτικών 
υπηρεσιών Alpha Trust, μέση απόδοση 14,64%, μέση άνοδο ενεργητικού 63,27% και 
μέση αύξηση μεριδίων 40,73%. Η άνοδος του γενικού δείκτη για την ίδια περίοδο 
προσδιορίζεται σε 16,19%, που σημαίνει ότι 12 από τα 29 μετοχικά Α/Κ της 
ελληνικής αγοράς επέτυχαν μεγαλύτερη απόδοση. 

Στην κορυφή των μετα-ολυμπιακών αποδόσεων εμφανίζεται το Alpha Trust Hambros 
Νέων Επιχειρήσεων με 26,32%, ακολουθούμενο από το "ομόσταυλο" Α-T Hambros 
Αναπτυξιακό με απόδοση 19,75% και το Midland - Ελληνοβρεταννική Αναπτυξιακό 
με ποσοστό 19,36%. Ωστόσο, τη μεγαλύτερη απόδοση σε σχέση με την αρχή του 
έτους παρουσιάζουν τα Α/Κ ABN Amro Αναπτυξιακό με 89,34%, Δήλος Blue Chips 
με 89,27% και Helvetia Μετοχών με 88,64% (στοιχεία 13.10.97), τα οποία στο υπό 
εξέταση μετα-ολυμπιακό διάστημα καταλαμβάνουν την 8η, 7η και 6η θέση 
αντίστοιχα (βλ. πίνακα). 

Κατά την εκτίμηση ορισμένων αναλυτών, ο αγώνας για την κατάκτηση της κορυφής, 
σε ό,τι αφορά το σύνολο του τρέχοντος έτους, παρουσιάζει ιδιαίτερο ενδιαφέρον για 
δύο λόγους. 
* Η άνοδος της χρηματιστηριακής αγοράς, μέχρι στιγμής, έγινε με ρυθμούς που 
καθιστούν διαφορές απόδοσης της τάξης των 2-5 ποσοστιαίων μονάδων 
αναστρέψιμες. 
* Οι κλάδοι και οι μετοχές που "οδηγούν" την άνοδο εναλλάσσονται. Στους πρώτους 
μήνες του 1997, "ατμομηχανή" της αγοράς ήταν στο μεγαλύτερο ποσοστό οι 
τραπεζικές μετοχές. Αντιθέτως, στο τελευταίο διάστημα παρατηρείται αυξανόμενη 
διάχυση του επενδυτικού ενδιαφέροντος σε άλλους τομείς της αγοράς. 

Με άλλα λόγια, επισημαίνουν οι ίδιες πηγές, καθώς η αγορά έχει ήδη ανέβει σε 
υψηλά επίπεδα, πάντα σε σχέση με την αρχή του έτους, τόσο οι ιδιώτες επενδυτές 
όσο και οι θεσμικοί τοποθετούνται επιλεκτικά σε τίτλους διαφόρων κλάδων, 
αναζητώντας επιχειρήσεις με έντονα αναπτυξιακές προοπτικές. Ετσι, είναι πιθανό ότι 
το παιχνίδι της ετήσιας απόδοσης θα κριθεί τελικά όχι στις κύριες θέσεις των 
θεσμικών, που αφορούν σε μεγάλο βαθμό τα ίδια λίγο πολύ blue chip, αλλά στις 
υπόλοιπες θέσεις τις οποίες επιλέγουν. 


