ΔΕΙΚΤΗΣ FTSE/ASE - 20 


Στοχεύοντας στους ξένους επενδυτές

ΜΕ ΚΕΡΔΗ της τάξης του 1,41% έκλεισε χθες στις 1.014,11 μονάδες, την 
"παρθενική" του επίσημη συνεδρίαση στο Χρηματιστήριο Αξιών Αθηνών (ΧΑΑ), ο 
νέος δείκτης τιμών FTSE/ASE -20. Και τούτο ενώ ο Γενικός Δείκτης Τιμών του 
ΧΑΑ κατέγραψε ελαφρά χαμηλότερα κέρδη της τάξης του 1,33% αλλά "έσπασε το 
φράγμα" των 1.700 μονάδων, για να τερματίσει στις 1.716,24 μονάδες. 

Λίγο μετά τη λήξη της χρηματιστηριακής συνεδρίασης, παρουσιάζοντας τη 
φιλοσοφία επί της οποίας στηρίχθηκε η δημιουργία του νέου χρηματιστηριακού 
εργαλείου, από τη θυγατρική εταιρία του Χρηματιστηρίου του Λονδίνου και της 
εφημερίδας Financial Times σε συνεργασία με το ΧΑΑ, ο πρόεδρος του 
Χρηματιστηρίου καθ. Εμμ. Ξανθάκης, επισήμανε, μεταξύ άλλων, ότι η υιοθέτηση 
του FTSE/ASE - 20 έχει ως στόχο αφενός την προσέλκυση αλλοδαπού επενδυτικού 
ενδιαφέροντος και αφετέρου τη χρησιμοποίησή του στο πλαίσιο της υπό δημιουργίας 
αγοράς παραγώγων μετοχικών προϊόντων. 

Σχολιάζοντας την εισαγωγή του νέου δείκτη ο κ. Ξανθάκης, δήλωσε: "Η εισαγωγή 
του νέου δείκτη FTSE/ASE -20 αποτελεί ένα σημαντικό βήμα στην περαιτέρω 
εξέλιξη του Χρηματιστηρίου και στην προσπάθειά μας για προσέλκυση ξένων 
θεσμικών επενδυτών". Ο κ. Mark Makepeace, διευθύνων σύμβουλος του FTSE 
International, συμπλήρωσε: "Η συνεργασία μας με το ΧΑΑ υπήρξε μέχρι σήμερα 
ιδιαίτερα αποτελεσματική. Στην Ευρώπη αυτή την εποχή αναπτύσσεται μια 
καινούργια επενδυτική κουλτούρα καθώς οι επενδυτές αναζητούν ευκαιρίες όλο και 
πιο μακριά. Πιστεύω ότι με την εισαγωγή του νέου δείκτη FTSE/ASE -20 στο ΧΑΑ 
εδραιώνεται μια εξαιρετικά πετυχημένη σύμπραξη η οποία είμαι βέβαιος ότι θα 
οδηγήσει σε μια ακόμα πιο στενή και αποδοτική συνεργασία μεταξύ των δύο 
οργανισμών". 

Σημειώνεται ότι το FTSE International υπολογίζει καθημερινά όλους τους δείκτες 
του Χρηματιστηρίου του Λονδίνου. Ο δείκτης FTSE/ASE -20 θα υπολογίζεται και 
θα ανακοινώνεται παράλληλα με τον υπάρχοντα Γενικό Δείκτη του ΧΑΑ. 

Βασισμένος στις 20 μεγαλύτερες και πιο εμπορεύσιμες μετοχές, ο νέος δείκτης 
απεικονίζει με ακρίβεια τις κινήσεις της αγοράς. Ο δείκτης έχει σχεδιαστεί για να 
υποστηρίξει την αγορά παραγώγων στη χρηματιστηριακή αγορά της Αθήνας, η οποία 
και θα αρχίσει να λειτουργεί μόλις πραγματοποιηθεί η κατάλληλη νομοθετική 
ρύθμιση. Εν τω μεταξύ, ο καινούργιος δείκτης πρόκειται να χρησιμοποιηθεί ευρέως 
για τη μέτρηση της απόδοσης επενδύσεων αλλά και για τη δημιουργία νέων 
αμοιβαίων κεφαλαίων η λειτουργία των οποίων βασίζεται σε χρηματιστηριακούς 
δείκτες. 

Η λειτουργία και ο υπολογισμός του νέου δείκτη FTSE/ASE -20 είναι ευθύνη του 
Χρηματιστηρίου Αξιών Αθηνών. Για την επίβλεψη της καλής λειτουργίας του δείκτη 
έχει δημιουργηθεί μια επιτροπή με εκπροσώπους του ΧΑΑ από τοπικούς και διεθνείς 
επενδυτικούς φορείς και από το FTSE International. Η επιτροπή έθεσε τις 
απαραίτητες προϋποθέσεις για τη σχεδίαση του δείκτη καθώς και τους βασικούς 
κανόνες (ground rules) οι οποίοι διέπουν τη λειτουργία του. Το FTSE International 
υπολογίζει παράλληλα σε καθημερινή βάση τον δείκτη ενώ έχει και ρόλο 
επιβλέποντος (auditor). 

Το νέο δείκτη απαρτίζουν οι μετοχές των εταιριών Alpha Τράπεζα Πίστεως 
(19,49%), ΟΤΕ (14,81%), Εθνική Τράπεζα (14,80%), Τράπεζα Εργασίας (11,55%), 
Εμπορική Τράπεζα (7,18%), Κτηματική Τράπεζα (5,33%), Τιτάν (7,71%), 3Ε 
(3,04%), Ηρακλής (2,47%), Ιονική Τράπεζα (1,69%), Βιοχάλκο κο (1,42%), Δέλτα 
(1,49%), Τράπεζα Πειραιώς (1,84%), Παπαστράτος κ (0,94%), Μηχανική (1,10%), 
Τράπεζα Μακεδονίας Θράκης (0,98%), Ιντρακόμ (1,12%), Αλουμίνιο της Ελλάδος 
(1,06%), Goody's (1,15%) και ΑΕΓΕΚ (0,83%). 

Τέλος, σημειώνεται ότι αντίστοιχες παρουσιάσεις του νέου επενδυτικού εργαλείου 
θα πραγματοποιηθούν στις 2/10/97 στο Λονδίνο και στις 14/10/97 στη Νέα Υόρκη 
των ΗΠΑ, ενώ το εγχείρημα θα προβληθεί και μέσω του παγκόσμιου τηλεοπτικού 
δικτύου CNN. 


