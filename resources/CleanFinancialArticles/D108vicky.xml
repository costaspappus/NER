BOEHRINGER 


Ανακοίνωση απόσυρσης φαρμάκων από Ελλάδα

ΣΤΗΝ απόσυρση φαρμακευτικών σκευασμάτων ευρύτατης κατανάλωσης 
προσανατολίζεται και η επιχείρηση Boehringer Ingelheim Ελλάς Α.Ε., η οποία 
παράγει τα περισσότερα φάρμακα στη χώρα μας, μεταξύ των πολυεθνικών που 
δραστηριοποιούνται στην Ελλάδα. 

Μετά την ανακοίνωση των νέων τιμών, ο πρόεδρος της εταιρίας Στ. Στεφανίδης 
προτίθεται να ανακοινώσει σε σημερινή συνέντευξη Τύπου που θα παραχωρήσει στα 
μέσα ενημέρωσης την απόφαση του ομίλου να επανεξετάσει το ενδεχόμενο όχι μόνο 
της απόσυρσης, αλλά και της παύσης της λειτουργίας της παραγωγικής μονάδας στη 
χώρα μας. Η εταιρία συγκαταλέγεται μεταξύ των μεγαλύτερων από πλευράς τζίρου 
επιχειρήσεων και πραγματοποιεί ετησίως κύκλο εργασιών ύψους 13 δισ. δρχ. και 
κέρδη προ φόρων της τάξης των 666 εκατ. δρχ. με μέση ετήσια μεταβολή 22% για 
την παρελθούσα χρήση. Η εταιρία, η οποία αποτελεί θυγατρική του γερμανικού 
ομίλου, ιδρύθηκε το 1973 και έχει δημιουργήσει σύγχρονη παραγωγική μονάδα στην 
Παιανία. Εκτός από τα φάρμακα, η Boehring παράγει και οδοντόπαστες, ενώ εισάγει 
και διανέμει φαρμακευτικά ιδιοσκευάσματα. Μέρος της παραγωγής της εξάγει και σε 
χώρες της Μέσης Ανατολής, ενώ στα σχέδιά της περιλαμβάνεται και η κάλυψη της 
ευρύτερης βαλκανικής αγοράς. 

Το πάγιο ενεργητικό της εταιρίας για το '96 ανήλθε στα 4,2 δισ. δρχ, ενώ ο 
μηχανολογικός εξοπλισμός της σε τιμές κτήσεως αυξήθηκε κατά 7%. Το σύνολο του 
ενεργητικού της ανέρχεται στο ύψος των 8 δισ. δρχ., ενώ ο αριθμός των 
απασχολουμένων υπολογίζεται στα 200 άτομα. 


