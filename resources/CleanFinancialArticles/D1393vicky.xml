Ανέβηκε το δολάριο στην Αθήνα


ΣΗΜΑΝΤΙΚΑ κέρδη αποκόμισε το δολάριο στη διατραπεζική αγορά της Αθήνας, 
χθες. Η τιμή fixing του αμερικανικού νομίσματος ανήλθε στις 275,22 δρχ. (+0,81%), 
με αποτέλεσμα η δραχμή να δεχθεί πιέσεις. Αν και στην Αθήνα αναπτύχθηκαν τάσεις 
ρευστοποιήσεων ECU, το ακριβώς αντίθετο εφαρμόσθηκε για το αμερικάνικο 
νόμισμα. 

Η ισχύς του δολαρίου δεν αποτέλεσε προνόμιο της εγχώριας αγοράς. Χθες στην 
Ευρώπη το νόμισμα κέρδισε έδαφος έναντι του μάρκου, με αποτέλεσμα να 
ανακάμψει στο επίπεδο των 1,7429 - 7439 μάρκων (+0,40%), στο Λονδίνο. Κατά 
τους εμπειρογνώμονες η αβεβαιότητα σχετικά με την εφαρμογή της νομισματικής 
ενοποίησης στην Ευρωπαϊκή Ενωση και η προοπτικη κυκλοφορίας του ενιαίου 
νομίσματος λειτουργούν θετικά υπέρ του δολαρίου και εις βάρος του γερμανικού 
μάρκου.

