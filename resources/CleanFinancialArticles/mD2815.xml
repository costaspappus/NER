Ο σκληρός πυρήνας... 


ΣΗΜΕΡΑ αναμένεται με μεγάλο ενδιαφέρον η παρέμβαση του διοικητή της 
Τράπεζας Ελλάδος Λ. Παπαδήμου στα ζητήματα της οικονομικής πολιτικής, με 
αφορμή την ετήσια έκθεση του πρώτου πιστωτικού ιδρύματος της χώρας. Το 
ενδιαφέρον εστιάζεται στις πέραν της νομισματικής πολιτικής κριτικές παρεμβάσεις 
του κ. Παπαδήμου και ειδικότερα στη διασύνδεση των προβλημάτων του 
πληθωρισμού και του ελλείμματος ισοζυγίου πληρωμών με την ανάγκη διαρθρωτικής 
ενίσχυσης της δημοσιονομικής, εισοδηματικής και αναπτυξιακής πολιτικής (π.χ. 
μείωση μεγέθους κράτους και κυρίως καταναλωτικών δημοσίων δαπανών, 
αποκρατικοποιήσεις και μεταρρύθμιση αγοράς εργασίας και ασφαλιστικού 
συστήματος). 

ΔΕΝ ΓΝΩΡΙΖΟΥΜΕ αν ο κ. Παπαδήμος θα αναφερθεί ειδικότερα στον σκληρό 
πυρήνα του πληθωρισμού. Ομως, μια προσεκτική διαχρονική εξέταση των 
συστατικών στοιχείων του πληθωρισμού εντοπίζει τον σκληρό πυρήνα του στον 
τομέα των υπηρεσιών. Τον κατ' εξοχήν, δηλαδή, εξαρτώμενο από το κράτος τομέα, 
που περιλαμβάνει τον κλάδο χρηματοπιστωτικών υπηρεσιών, την υγεία, την παιδεία, 
τις μεταφορές, τις επικοινωνίες και τις υπόλοιπες υπηρεσίες κοινωνικής ωφέλειας 
(ενέργεια, ύδρευση, αποχέτευση κ.λπ.). Ακόμη και στον τουρισμό, όπου ανθεί ο 
ιδιωτικός τομέας, η παρουσία του κράτους είναι σημαντική, όπως απέδειξε η 
αποκάλυψη της τεράστιας ακίνητης περιουσίας του ΕΟΤ. 

ΣΤΗ ΣΥΓΧΡΟΝΗ μεταβιομηχανική και διεθνοποιημένη οικονομία ο τομέας των 
υπηρεσιών θα έπρεπε να ηγείται με την έκταση και τη δυναμική του της συνολικής 
ανάπτυξης της οικονομίας, παρασύροντας μαζί του τη βιομηχανία και τους άλλους 
τομείς. Στην Ελλάδα, όμως, αυτό δεν συμβαίνει, αλλά αντίθετα ο τομέας των 
υπηρεσιών φαίνεται να βαραίνει ασφυκτικά πάνω στις λοιπές δραστηριότητες, με 
αποτέλεσμα αυτός μεν να εμφανίζει κάποια ανάπτυξη χωρίς ωστόσο αυτή να 
διαχέεται στην υπόλοιπη οικονομία. 

Η ΑΙΤΙΑ είναι απλή και γνωστή. Η κυριαρχία του κράτους στις παρεχόμενες 
υπηρεσίες και η διαμόρφωση μονοπωλιακών ή ολιγοπωλιακών καταστάσεων έχουν 
αποτρέψει την ομαλή λειτουργία των αγορών σε ανταγωνιστική βάση και έχουν 
επιβαρύνει υπερβολικά το κόστος λειτουργίας των επιχειρήσεων. Εξ ου και η 
ανελαστικότητα των τιμών των υπηρεσιών και τα παρεπόμενα προβλήματα 
ανεπαρκούς ανταγωνιστικότητας και χαμηλών ρυθμών ανάπτυξης της βιομηχανίας 
και οικονομίας. 

ΣΥΝΕΠΩΣ, για την κάμψη του σκληρού πυρήνα του πληθωρισμού, το φάρμακο 
είναι ένα: Αποκρατικοποιήσεις και ενίσχυση των δυνάμεων του ανταγωνισμού στις 
αγορές των υπηρεσιών

