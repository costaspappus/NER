Υποτίμηση της εκπαίδευσης


ΚΑΘΩΣ επιταχύνεται παγκοσμίως η πρόοδος στους τομείς των τεχνολογιών, των 
επικοινωνιών και της διεθνούς οικονομικής ολοκλήρωσης, οι γνώσεις και οι 
δεξιότητες των εργαζομένων καθίστανται ολοένα και σημαντικότεροι παράγοντες, 
προσδιοριστικοί της κοινωνικής και οικονομικής εξέλιξης. Προκειμένου να 
απαντηθούν ικανοποιητικά οι προκλήσεις αυτές και να επιτευχθούν εκ παραλλήλου 
προσωπικοί, πολιτιστικοί και κοινωνικοί στόχοι, η μεταρρύθμιση των συστημάτων 
εκπαίδευσης και κατάρτισης κατέλαβε μία εκ των κορυφαίων θέσεων στην ατζέντα 
πολιτικής των χωρών του ΟΟΣΑ, όπου η συμμετοχή στα σχετικά προγράμματα 
επεκτάθηκε κατά τρόπο καθολικό. 

ΕΝΩ, όμως, η πορεία προς την κοινωνία της γνώσης και της πληροφορικής είναι 
μονόδρομος για τις αναπτυγμένες δυτικές οικονομίες, εφόσον επιθυμούν να 
διασφαλίσουν τη μελλοντική τους ανάπτυξη και ευημερία, την κοινωνική συνοχή 
τους και την καθολική συμμετοχή των πολιτών τους στη δημοκρατία, στην Ελλάδα, 
με το κατά 40% χαμηλότερο κατά κεφαλήν εισόδημα και τις σχετικά υπανάπτυκτες 
οικονομικές δομές (μεγάλη έκταση και κατακερματισμός γεωργικού τομέα, 
υπερτροφικό κράτος, υψηλό ειδικό βάρος αυτοαπασχολούμενων, παραοικονομία 
κ.λπ.), επιδιώκουμε την ανάπτυξη και τη σύγκλιση προς την Ευρώπη στηριζόμενοι 
αποκλειστικά σχεδόν στους κοινοτικούς πόρους. Και επειδή αδυνατούμε ως κράτος 
να απορροφήσουμε ένα σημαντικό μέρος των κονδυλίων αυτών (βλ. 132 δισ. του 
Ευρωπαϊκού Κοινωνικού Ταμείου) που αφορά την αναβάθμιση του ανθρώπινου 
κεφαλαίου της χώρας μέσω της κατάρτισης και της εκπαίδευσής του, προτείνουμε 
την εύκολη λύση της μεταφοράς των πόρων αυτών σε έργα υποδομής και 
προγράμματα του αγροτικού τομέα. Παρά τις ενδοκυβερνητικές διχογνωμίες και την 
αντίθετη άποψη του αρμόδιου Επιτρόπου Π. Φλιν, το οικονομικό επιτελείο δείχνει 
να αγνοεί τη σημασία της αξιοποίησης της κοινοτικής βοήθειας σε εκπαιδευτικά 
προγράμματα και "ποιώντας την αδυναμία αρετή" επιζητεί τη διοχέτευση των πόρων 
σε τομείς υψηλής απορρόφησης. 

ΜΕ παρόμοιες πρακτικές, ωστόσο, τα προβλήματα της ανεργίας, της Σύγκλισης και 
της ποιοτικής ανάπτυξης της οικονομίας καθίστανται δυσεπίλυτα. Ξεχνάμε, άραγε, 
πως την ίδια στιγμή που στις χώρες του ΟΟΣΑ εξαφανίζονται ταχέως οι ανειδίκευτες 
θέσεις εργασίας στην Ελλάδα ένα συγκριτικά μεγάλο τμήμα του εργατικού 
δυναμικού αποτελείται από άτομα με επίπεδο γνώσεων στη χαμηλότερη βαθμίδα της 
εκπαιδευτικής κλίμακας; 


