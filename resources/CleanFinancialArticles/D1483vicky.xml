ΕΚΘΕΣΗ ΤΟΥ ΕΒΕΑ 


Στην ΟΝΕ φθάνεις με υπέρβαση 
συνηθειών και αδυναμιών

Ρεπορτάζ: Βασ. Δανός

ΑΡΚΕΤΑ συγκρατημένο σε ό,τι αφορά την εξέλιξη των οικονομικών μας πραγμάτων 
εμφανίστηκε χθες το προεδρείο του ΕΒΕ Αθηνών, αφού η εξαμηνιαία έκθεσή του για 
την πορεία και τις προοπτικές της οικονομίας μας δεν είναι ιδιαίτερα ενθαρρυντική.

"Η χώρα μας", τόνισε ο πρόεδρος του Επιμελητηρίου Γιάννης Παπαθανασίου 
παρουσία των κ. Π. Πανέττα, Ελευθ. Κούρταλη και Αθ. Κωστόπουλου, "είναι η μόνη 
που δεν μπορεί να διεκδικήσει τη συμμετοχή της στην πρώτη φάση της ΟΝΕ από το 
1999, ενώ οι προοπτικές και για το 2000 θα εξαρτηθούν εν πολλοίς από την 
αποφασιστικότητα της κυβέρνησης να προχωρήσει άμεσα σε διαρθρωτικές αλλαγές".

Ακόμη, ο πρόεδρος του ΕΒΕΑ:

- Εξέφρασε τις έντονες ανησυχίες του για την πορεία εκτέλεσης του 
Προϋπολογισμού. Δεν υπάρχει δραστική περικοπή δαπανών -είπε- και το βάρος 
δίνεται στην αύξηση των εσόδων, που συνεπάγεται και αύξηση της φορολογικής 
επιβάρυνσης.

- Επισήμανε ορατούς κινδύνους για το δημόσιο χρέος και χαρακτήρισε ωρολογιακή 
βόμβα στην προσπάθεια περιορισμού του δημόσιου χρέους τα 800 δισ. δρχ. που 
αφορούν ελλείμματα διαφόρων επιχειρήσεων και οργανισμών του δημόσιου τομέα.

- Διατύπωσε ζωηρές επιφυλάξεις ως προς την εξέλιξη του πληθωρισμού και τόνισε 
εμφατικά ότι "μέχρις εδώ ήταν τα καλά νέα".

- Σημείωσε σημαντικές αποκλίσεις στις νομισματικές εξελίξεις (9,3% έναντι στόχου 
6%-9%) και χαρακτήρισε ως το μεγαλύτερο πρόβλημα το έλλειμμα στο ισοζύγιο 
τρεχουσών συναλλαγών. Ο κ. Παπαθανασίου ήταν απόλυτος στις διαπιστώσεις του, 
αλλά και ουσιαστικός στις προτάσεις του. Σύστησε στην κυβέρνηση να πάρει άμεσα 
μέτρα διόρθωσης της "κακής" σημερινής εικόνας και πρότεινε: 

- Η δημοσιονομική προσαρμογή με δραστική μείωση των πρωτογενών δημοσίων 
δαπανών.

- Η ενίσχυση της αντιπληθωριστικής πολιτικής και η συγκράτηση των αυξήσεων στα 
τιμολόγια των ΔΕΚΟ.

- Η περαιτέρω απελευθέρωση των αγορών, με περιορισμό των μονοπωλιακών 
προνομίων των ΔΕΚΟ, ενίσχυση του ανταγωνισμού και τολμηρά βήματα στον τομέα 
των αποκρατικοποιήσεων.

- Ο εξορθολογισμός της λειτουργίας της δημόσιας διοίκησης και η καταπολέμηση 
της σπατάλης δημόσιων πόρων.

Σε ερωτήσεις που τέθηκαν στη συνέχεια, το προεδρείο του ΕΒΕΑ στάθηκε αντίθετο 
στη μετατροπή των ποινών φυλάκισης για ακάλυπτες επιταγές σε χρηματικές και 
ζήτησε την εφαρμογή του Κώδικα Καλής Συμπεριφοράς Εμπορίου - Βιομηχανίας, 
που υπογράφηκε με πρωτοβουλία του, για να λειτουργήσει σωστά ο ανταγωνισμός 
στην αγορά.

