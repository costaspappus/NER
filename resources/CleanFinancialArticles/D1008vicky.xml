ΣΥΜΦΩΝΑ ΜΕ ΤΑ ΣΤΟΙΧΕΙΑ ΠΟΥ ΠΑΡΟΥΣΙΑΣΕ ΤΟ ΥΠ. ΟΙΚΟΝΟΜΙΚΩΝ 


Οι μεγαλοοφειλέτες είναι οι ΔΕΚΟ!

Ρεπορτάζ: Ν. Τσιούτσιας 

ΣΤΟΙΧΕΙΑ που καταδεικνύουν για μία ακόμη φορά τις διαρθρωτικές αδυναμίες του 
ελληνικού κράτους έδωσε χθες στη δημοσιότητα -μέσω της Βουλής- ο υφυπουργός 
Οικονομικών. 

Συγκεκριμένα, όπως προκύπτει από τα τελευταία επίσημα στοιχεία -δηλαδή αυτά του 
Νοεμβρίου 1995- το σύνολο των χρεών των μεγαλοοφειλετών (άνω του 1 δισ. δρχ.) 
ανέρχεται σε 2,736 τρισ. δρχ. Εξ αυτών τα 2,545 τρισ. δρχ. είναι οφειλές των ΔΕΚΟ 
και των προβληματικών. Ητοι, επιβεβαιώνεται έτσι ότι ο μεγαλύτερος 
μεγαλοοφειλέτης του Δημοσίου είναι ο ίδιος του ο εαυτός. 

Ειδικότερα, ο κ. Γ. Δρυς ανέφερε ότι το σύνολο των μεγαλοοφειλετών είναι 85 
φυσικά και νομικά πρόσωπα. 

Αναλυτικά: 33 ΔΕΚΟ και προβληματικές, 13 φυσικά πρόσωπα, 2 0.Ε, 2 Ε.Ε., 4 ΕΠΕ, 
1 ΠΑΕ (Αρης), 30 Α.Ε. και 1 συνεταιρισμός. 

Το κεφάλαιο των εν λόγω χρεών είναι 1, 579 τρισ. δρχ., οι προσαυξήσεις ανέρχονται 
σε 1,156 τρισ. δρχ. και το γενικό σύνολο διαμορφώθηκε σε 2,736 τρισ. δρχ. 

Οι ΔΕΚΟ και οι προβληματικές οφείλουν 2,545 τρισ., τα φυσικά πρόσωπα 46,9 δισ., 
οι Ο.Ε. 4,3 δισ., οι Ε.Ε. 2,5 , οι ΕΠΕ 15,1, οι Α.Ε. 120,5 και ο συνεταιρισμός 1,26 
δισ. δρχ. 

Επιπλέον, ο κ. Δρυς ανέφερε ότι από τον ερχόμενο Σεπτέμβριο, χάρη στο 
πρόγραμμα που διαμορφώνει το Πανεπιστήμιο Αθηνών, το υπουργείο θα είναι σε 
θέση να γνωρίζει καθημερινά και κατά κατηγορίες τα χρέη. 

Ο υφυπουργός αναφέρθηκε και στα έσοδα του έτους 1996, τα οποία έχουν ως εξής 
(για τον τακτικό προϋπολογισμό): Βεβαιώθηκαν 8,715 τρισ. δρχ., διαγράφηκαν 96 
δισ., εισπράχθηκαν 7,4 τρισ. και προς είσπραξη είναι 1,310 τρισ. δρχ. 

Τα πρόστιμα για παραβάσεις του ΚΒΣ ήταν 55,8 δισ. δρχ., διαγράφηκαν 640 εκατ., 
εισπράχθηκαν 6,237 δισ. δρχ. και το υπόλοιπο προς είσπραξη ανέρχεται σε 49 δισ. 
δρχ. 

Τέλος, ο υφυπουργός επιβεβαίωσε το γεγονός ότι θα εκδοθεί εγκύκλιος με την οποία 
θα ληφθούν πρόσθετα μέτρα (προσωποκράτηση, απαγόρευση εξόδου κ.λπ.) για τους 
οφειλέτες, προκειμένου να εισπραχθούν οι οφειλές.

