ΑΝΕΚΟΠΗ Η ΑΝΤΙΠΛΗΘΩΡΙΣΤΙΚΗ ΤΑΣΗ 


Σκληρή άμυνα του πληθωρισμού

ΑΝΕΚΟΠΗ τον Ιούνιο η καθοδική πορεία του πληθωρισμού. Σύμφωνα με τα 
στοιχεία της Εθνικής Στατιστικής Υπηρεσίας, ο τιμάριθμος "έτρεχε" τον Ιούνιο με 
ρυθμό 5,5%, έναντι ρυθμού 5,4% τον Μάιο εφέτος. Τον Ιούνιο εφέτος σε σύγκριση 
με τον Μάιο, ο τιμάριθμος αυξήθηκε κατά 0,4%, έναντι αύξησης 0,3% κατά την 
αντίστοιχη σύγκριση του 1996. 

Η άνοδος του ρυθμού αύξησης των τιμών τον Ιούνιο οφείλεται κυρίως στις 
δυσμενείς εξελίξεις των τιμών των νωπών φρούτων που είχαν "θετική" επίπτωση 
κατά 0,34 της μονάδος στον τιμάριθμο καθώς και των τιμών της ομάδας ένδυση - 
υπόδηση, που επιβάρυνε κατά 0,19 της μονάδος τον τιμάριθμο. 

Πέραν, όμως, αυτών, η πορεία του τιμάριθμου τον Ιούνιο, επιβεβαίωσε την 
εξασθένηση της αντιπληθωριστικής τάσης στην οικονομία. 

Πάντως, τόσο το υπουργείο Εθνικής Οικονομίας, όσο και η Τράπεζα της Ελλάδος, 
εκτιμούν ότι μια αργή, αλλά σταθερή, αντιπληθωριστική τάση θα επανεμφανιστεί 
τους προσεχείς μήνες, αν και με βάση όλες τις εκτιμήσεις δεν αναμένεται ο 
τιμάριθμος στο τέλος του 1997 να είναι κάτω από 5%. Σημειώνεται ότι στην έκθεση 
της επιτροπής υπό τον καθ. Ιωάν. Σπράο, για τον πληθωρισμό, εκτιμάται ότι ο 
συγκεκριμένος δείκτης σε ετήσια βάση στο τέλος του 1997 θα είναι 5,5%. Μπορεί, 
σύμφωνα με την έκθεση, αυτό να είναι το δυσμενέστερο σενάριο, επιβεβαιώνει, 
πάντως, τις προβλέψεις ότι ο πληθωρισμός στο τέλος του έτους δεν θα κινείται κάτω 
από το 5%. 

Η εξέλιξη του πληθωρισμού τον Ιούνιο, σύμφωνα με οικονομικούς παράγοντες, θα 
δυσχεράνει κινήσεις για μείωση επιτοκίων, βραχυπρόθεσμα τουλάχιστον. Και τούτο, 
παρά το γεγονός ότι η μηνιαία μεταβολή του τιμάριθμου δεν μπορεί να αποτελέσει 
ασφαλές κριτήριο λήψης αποφάσεων για τα επιτόκια. Οικονομικός παράγων 
υπογραμμίζει ότι τα επιτόκια βρίσκονται ήδη σε οριακό επίπεδο και η ανακοπή της 
καθόδου του πληθωρισμού τον Ιούνιο θα επιδράσει κυρίως ψυχολογικά σε 
ενδεχόμενες προθέσεις περαιτέρω μείωσής τους.

