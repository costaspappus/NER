Το όραμα των συντεχνιών


ΝΑ ΞΕΧΑΣΕΙ το υπουργείο Εθνικής Οικονομίας τα σχέδια για μετοχοποίηση της 
ΔΕΗ και ο Στ. Μάνος τις απόψεις για τις μεθόδους παραγωγής ηλεκτρικής ενέργειας 
από τον ιδιωτικό τομέα που υπονομεύουν το ενεργειακό έργο της Φλώρινας, 
προειδοποίησε η ΓΕΝΟΠ-ΔΕΗ, δηλώνοντας ότι θα είναι σε αγωνιστική ετοιμότητα 
ενάντια στα σχέδια ιδιωτικοποίησης της ΔΕΗ και στο "σύνδρομο Μάνου"! 

ΟΥΤΕ μισόλογα, ούτε υπονοούμενα, ούτε υπεκφυγές. Καθαρά πράγματα. Η 
ΓΕΝΟΠ, ασκώντας ουσιαστικά το μάνατζμεντ της επιχείρησης, σε καμιά περίπτωση 
δεν επιθυμεί να χάσει την εξουσία της, που απειλείται έτσι κι αλλιώς από την 
απελευθέρωση της ενεργειακής αγοράς. 

ΟΥΤΕ, φυσικά, επιθυμεί να δίνει λόγο στους μετόχους της, αφού δεν υπάρχει καμιά 
διάθεση να δεχθεί ελεγκτές στα προκλητικά για την εποχή και την κοινωνία προνόμια 
που μπορεί να αποσπά, πιέζοντας για τη διατήρηση του μονοπωλιακού χαρακτήρα 
της ΔΕΗ. 

ΔΥΣΤΥΧΩΣ, οι μεγαλοσυνδικαλιστές των ΔΕΚΟ έχουν χάσει το δάσος, 
ενδιαφερόμενοι μόνο για το δένδρο. Και δένδρο είναι το παχυλό εφάπαξ και η 
μεγάλη σύνταξη στην οποία πλησιάζουν, αδιαφορώντας στην πράξη για το μέλλον 
της επιχείρησης και των νέων συναδέλφων τους. Το τι θα συμβεί το 2001, όταν η 
παραγωγή ηλεκτρικής ενέργειας στην Ευρωπαϊκή Ενωση απελευθερώνεται και για 
την Ελλάδα, καθόλου δεν φαίνεται να ανησυχεί τη ΓΕΝΟΠ. ΟΥΤΕ, φυσικά, οι κ. 
συνδικαλιστές ανησυχούν αν η επιχείρησή τους θα μπορέσει χωρίς τα κεφάλαια της 
μετοχοποίησης, να ανταποκριθεί και να αντέξει στον διεθνή ανταγωνισμό. 

ΑΝ ΝΟΜΙΖΟΥΝ ότι τα εθνικά συμφέροντα, που τόσο συχνά επικαλούνται οι 
συνδικαλιστές της ΓΕΝΟΠ (ξεχνώντας πάντα τους 6.000 υπεράριθμους 
"εργαζόμενους" που φιλοξενούν!) για να αντιμετωπίσουν την κριτική που τους 
ασκείται, κρύβουν τον υπαρκτό κίνδυνο να εξαφανισθεί η ΔΕΗ από την παραγωγή, 
κρατώντας μόνο το δίκτυο διανομής, τότε μπορούμε να πούμε πως ναι, είναι στην 
ορθή κατεύθυνση! 

ΜΕΤΑΞΥ ΜΑΣ δεν χρειάζεται να κρυβόμαστε. Οσο για τα φαντάσματα της 
μετοχοποίησης και του Στ. Μάνου αυτά ούτε για να γελάσει κανείς δεν 
προσφέρονται πλέον. 

ΑΣ ΜΗΝ ταυτίζουμε, λοιπόν, το εθνικό και κοινωνικό συμφέρον με τη δυνατότητα 
του συνταξιοδοτικού ταμείου να προσφέρει παχυλές συντάξεις σε όσους προλάβουν!

