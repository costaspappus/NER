ΜΕΓΑΛΗ ΙΚΑΝΟΠΟΙΗΣΗ ΣΤΟ ΥΠΕΘΟ ΓΙΑ ΤΟ 4,7% ΤΟΥ ΠΛΗΘΩΡΙΣΜΟΥ 


Ισχυρό στοιχείο αισιοδοξίας

ΣΤΟ 4,7% έκλεισε ο πληθωρισμός το 1997, σημειώνοντας σαφή βελτίωση σε 
σύγκριση με το 1996, οπότε το αντίστοιχο ποσοστό ήταν 7,3%. Η θετική αυτή 
εξέλιξη οφείλεται στην άνοδο κατά 0,8% του τιμαρίθμου τον Δεκέμβριο του 1997, 
σε σύγκριση με τον Νοέμβριο, έναντι αύξησης κατά 1,2% που σημειώθηκε στην 
αντίστοιχη σύγκριση του 1996. 

Ο υπουργός Εθνικής Οικονομίας και Οικονομικών Γ. Παπαντωνίου χαρακτήρισε τη 
βελτίωση του δείκτη πληθωρισμού ως το σημαντικότερο επίτευγμα του 
Προγράμματος Σύγκλισης και δήλωσε ότι ο πληθωρισμός βρίσκεται σε "απόσταση 
αναπνοής" από το σχετικό κριτήριο Σύγκλισης. Σημειώνεται, πάντως, ότι ο μέσος 
ετήσιος ρυθμός πληθωρισμού, στο τέλος του 1997, ήταν 5,5%, περίπου διπλάσιος, 
δηλαδή, του κριτηρίου Σύγκλισης που είναι 2,5%. 

Ο γενικός γραμματέας της Εθνικής Στατιστικής Υπηρεσίας Νικ. Καραβίτης 
χαρακτήρισε το 4,7% ως "καλή βάση" για την περαιτέρω αποκλιμάκωση του 
πληθωρισμού κατά το 1998 και τόνισε ότι ο φετινός κυβερνητικός στόχος για 
πληθωρισμό 2,5% είναι εφικτός. 

Η αισιοδοξία για θετική πορεία του πληθωρισμού κατά τη διάρκεια του 1998 
βασίζεται στις εξής εκτιμήσεις: 
* 1. Το 1997, σημειώθηκε σοβαρή άνοδος του δολαρίου, η οποία δεν είναι βέβαιο 
ότι θα συνεχιστεί και εφέτος. 
* 2. Για το 1998, υπάρχουν θετικές εκτιμήσεις ως προς την πορεία της τιμής του 
πετρελαίου. 
* 3. Το 1998, δεν θα επαναληφθούν οι σημαντικές αυξήσεις τιμών σε υπηρεσίες 
(τιμολόγια ΔΕΚΟ κ.λπ.) που σημειώθηκαν στο προηγούμενο έτος. 
* 4. Η αυστηρότερη εισοδηματική πολιτική το 1998 θα συμβάλει αποτελεσματικά 
στην περαιτέρω αποκλιμάκωση των πληθωριστικών πιέσεων. 

Πέραν όλων αυτών, η θετική προοπτική για τον πληθωρισμό ενισχύεται και από τις 
διεθνείς εξελίξεις και, κυρίως, από τη συγκράτηση σε πολύ χαμηλά επίπεδα του 
πληθωρισμού στις χώρες της Ευρωπαϊκής Ενωσης. Οπως τόνισε ο γενικός 
γραμματέας της ΕΣΥΕ, η αντιπληθωριστική τάση στην οικονομία είναι σαφής και 
δεν διακόπτεται από παροδικές αυξήσεις σε συγκεκριμένους τομείς.

