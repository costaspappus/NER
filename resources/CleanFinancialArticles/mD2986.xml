
ΚΑΜΨΗ ΤΙΜΩΝ ΣΤΟ ΧΑΑ


Σημαντικές απώλειες τιμών, εν μέσω μάλλον αραιών συναλλαγών, χαρακτήρισαν τη 
χθεσινή χρηματιστηριακή συνεδρίαση. Συγκεκριμένα, στη λήξη της ο Γενικός 
Δείκτης τιμών κατέγραφε πτώση της τάξης των 27,83 μονάδων ή 1,75%, κλείνοντας 
στις 1.564,99 μονάδες. Και τούτο ενώ συνολικά διακυμάνθηκε μεταξύ 1.561,97 και 
1.590,78 μονάδων. Η αξία συναλλαγών δεν υπερέβη σημαντικά τα 8,15 δισ. δρχ. επί 
2,94 εκ. τεμαχίων μετοχικών τίτλων που άλλαξαν χέρια. Εκ των 217 μετοχών που 
κινήθηκαν, μόνο οι 30 έκλεισαν με κέρδη ενώ 171 σημείωσαν πτώση και 16 
παρέμειναν αμετάβλητοι από πλευράς τιμής. 

Οπως επισημαίνει ο κ. Ν. Κατσόμαλος, διευθύνων σύμβουλος της Αβαξ ΑΧΕ, "η 
αγορά σήμερα εμφανίζεται δίχως ουσιαστικό βάθος, καθώς στις συνεδριάσεις 
συμμετέχει μικρό τμήμα του επενδυτικού κοινού. Ταυτόχρονα, παρατηρούμε μια 
σχεδόν παντελή απουσία νέων κεφαλαιακών εισροών, γεγονός που επιτείνει το 
φαύλο κύκλο της πτώσης τιμών. Παράλληλα η χρηματιστηριακή αγορά εμφανίζεται 
επικεντρωμένη σε συγκεκριμένους μετοχικούς τίτλους, σημαντικό τμήμα των οποίων 
αφορά εταιρίες που προσδοκούν στην άντληση κεφαλαίων, μέσω αυξήσεων, αλλά οι 
οποίοι δεν έχουν την απαραίτητη ισχύ για τη συνέχιση της έως τώρα ανοδικής των 
πορείας". Οπως καταλήγει, "αρνητικά έχει επηρεάσει την αγορά και η αστάθεια που 
παρατηρείται στις διεθνείς χρηματιστηριακές αγορές κατά τη διάρκεια των 
τελευταίων εβδομάδων". 

Κατά τα λοιπά στο ανώτερο "πλαφόν" τερμάτισαν χθες η προνομιούχος μετοχή της 
Χάλυψ, η μετοχή της Κλωστοϋφαντουργίας Πολύχρονος, της Ρεμέκ, η κοινή της 
Ηλιοφίν και η μετοχή της Μινέρβα. Αντίθετα, τις σημαντικότερες ζημίες σημείωσε η 
μετοχή της Μουριάδης, ενώ ακολούθησαν οι "ομόσταυλες" ΑΤΕΜΚΕ - Παρνασσός, 
η ΑΛΚΑΡ - ΑΕΜΕΤ, η Εμπορικός Δεσμός και η Ελληνική Υφαντουργία. Εντονη 
κινητικότητα, για ακόμη μία συνεδρίαση παρουσίασε η μετοχή της Βαλκάν Εξπόρτ, 
του ΟΤΕ και της Τράπεζας Αττικής.

