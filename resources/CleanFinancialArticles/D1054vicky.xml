ΜΕ ΤΗΝ ΕΛΠΙΔΑ ΑΜΕΣΗΣ ΣΥΜΜΕΤΟΧΗΣ ΤΗΣ ΒΡΕΤΑΝΙΑΣ 


Εκρηξη μετοχών, "βύθιση" στερλίνας λόγω της ΟΝΕ

ΟΙ ΒΡΕΤΑΝΙΚΕΣ μετοχές εκτινάχθηκαν χθες σε επίπεδα ρεκόρ λόγω των ελπίδων 
ότι η Βρετανία μπορεί να συμμετάσχει στο σύστημα του ενιαίου νομίσματος, αμέσως 
μετά την έναρξη λειτουργίας του. Τις ελπίδες δημιούργησε δημοσίευμα των 
"Φαϊνάνσιαλ Τάιμς", στο οποίο αναφέρεται αυτό το ενδεχόμενο και προστίθεται ότι 
θα υπάρξει σχετική δήλωση της βρετανικής κυβέρνησης, πιθανότατα στα τέλη 
Οκτωβρίου. Η στερλίνα σημείωσε μεγάλη υποχώρηση. Η βρετανική κυβέρνηση 
έσπευσε να χαρακτηρίσει εικασίες το περιεχόμενο του δημοσιεύματος, το οποίο 
προκάλεσε πυρετό στις χρηματοοικονομικές αγορές, χωρίς αποτέλεσμα όμως. Ο 
δείκτης FTSE-100 τερμάτισε σε επίπεδα ρεκόρ και κατά 3,17% ή 160,8 μονάδες 
υψηλότερα, στις 5.223,3 μονάδες. 

Η στερλίνα τερμάτισε στο Λονδίνο στις 2.8317 μάρκα κατά 1,54% χαμηλότερα σε 
σχέση με το κλείσιμο της προηγούμενης ημέρας. Στην Αθήνα η στερλίνα έχασε 6,8 
δρχ. και τερμάτισε (τιμή fixing) στις 446,7 δρχ. Η υποχώρηση του βρετανικού 
νομίσματος οφείλεται στην αίσθηση ότι η στερλίνα θα εισέλθει στο σύστημα του 
ενιαίου νομίσματος σε επίπεδα αισθητά χαμηλότερα από τα σημερινά. Η εξέλιξη 
αυτή θα συμβάλει στη βελτίωση της ανταγωνιστικότητας της Βρετανίας και θα 
οδηγήσει σε πτώση των βρετανικών επιτοκίων. Το τελευταίο αυτό ενδεχόμενο 
προκάλεσε την κατακόρυφη άνοδο των μετοχών και των κρατικών χρεογράφων. 


