
ΜΙΚΡΗ ΑΝΟΔΟΣ ΤΙΜΩΝ ΣΤΟ ΧΑΑ


Με κέρδη της τάξης των 10,68 μονάδων ή 0,65% έκλεισε χθες ο Γενικός Δείκτης 
τιμών του ΧΑΑ στις 1.642,36 μονάδες. Και τούτο ενώ συνολικά διακυμάνθηκε 
μεταξύ 1.634,76 και 1.648,98 μονάδων. Η αξία συναλλαγών διαμορφώθηκε σε 9,28 
δισ. δρχ. επί 2,42 εκ. τεμαχίων μετοχικών τίτλων που άλλαξαν χέρια. Συνολικά εκ 
των 231 μετοχών που κινήθηκαν οι 124 έκλεισαν με κέρδη και οι 77 με απώλειες, 
ενώ 30 δεν παρουσίασαν μεταβολή τιμής. 

Η αγορά, όπως επισημαίνουν έγκυρες χρηματιστηριακές πηγές, παραμένει νωχελική, 
γεγονός που αποτυπώνεται τόσο στον τζίρο όσο και στο εύρος διακύμανσης του 
Γενικού Δείκτη Τιμών. Τούτο επισημαίνει και σε σχετική μελέτη που εκπόνησε επί 
της πορείας της ελληνικής χρηματιστηριακής αγοράς, η Salomon Brothers, η οποία 
διατυπώνει δυσοίωνες προβλέψεις, σχετικά με τη μελλοντική πορεία του ΧΑΑ. 
Συγκεκριμένα, στην τελευταία έκθεσή της η Salomon εκτιμά ότι "οι ελληνικές 
μετοχές είναι (σ.σ. πλέον) ακριβές, καθώς ο λόγος τιμής προς κέρδη (Ρ/Ε) της 
αγοράς διαμορφώνεται σε 12 και ως εκ τούτου προτείνει, βραχυπρόθεσμα, τη μείωση 
των τοποθετήσεων του διεθνούς επενδυτικού κοινού και μακροπρόθεσμα την 
τήρηση "ουδέτερης" θέσης. 

"Εκτιμούμε ότι η αγορά θα παραμείνει ήρεμη κατά τη διάρκεια του Αυγούστου και 
για το υπόλοιπο της θερινής περιόδου, ενώ κατά τη διάρκεια του χειμώνα 
περιμένουμε ελαφρά διόρθωση τιμών", δηλώνει χαρακτηριστικά ο κ. Ντ. 
Ντάουνινγκ, αρμόδιος επί θεμάτων επενδύσεων στις αναδυόμενες αγορές της 
Ευρώπης. Πάντως κατά τη χθεσινή συνεδρίαση σχετική κινητικότητα παρουσίασε η 
μετοχή της Τραπέζης Πίστεως, της Εθνικής Τραπέζης, του ΟΤΕ, της Τραπέζης 
Εργασίας, της Κτηματικής Τραπέζης, της Τιτάν και της Ιντρακόμ. 

Στο ανώτερο πλαφόν έκλεισε χθες η κοινή μετοχή της Μπριτάννια, η προνομιούχος 
της Ηλιοφίν, η Δημητριάδη και η ΑΛΚΑΡ-ΑΕΜΕΤ με ελάχιστο όμως τζίρο, της 
τάξης των 550 τεμαχίων, συνολικής αξίας 232.250 δρχ. Αντίθετα, τις σημαντικότερες 
ζημίες σημείωσε η προνομιούχος μετοχή της Α/φοί Λαμπρόπουλοι, η κοινή Ηλιοφίν 
και η Δούδος.

