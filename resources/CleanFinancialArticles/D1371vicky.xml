ΠΡΟΕΤΟΙΜΑΖΕΤΑΙ Η ΜΕΛΕΤΗ 


Προχωρεί το πρόγραμμα μετοχοποίησης της ΔΕΠ

Ρεπορτάζ: Γ. Κράλογλου 

ΜΕ ΕΝΑ δεκαήμερο ουσιαστικής προεργασίας σε ό,τι αφορά τη μεθόδευση της 
μελέτης για τη μετοχοποίηση της ΔΕΠ αρχίζει, από την τρέχουσα εβδομάδα, βάσει 
προγράμματος που έχει κοινοποιηθεί ήδη στον κρατικό πετρελαϊκό όμιλο, τον κύκλο 
εργασιών της η κοινοπραξία SBC Warbourg Salomon Brother - Ionian Finance - 
Ernst Young που έχει επιλεγεί ως χρηματοοικονομικός σύμβουλος της ΔΕΠ. 

Πρόκειται για την έναρξη των συνεργασιών και προετοιμασίας της μελέτης για τη 
μετοχοποίηση, για την οποία κρίνονται αναγκαίες ορισμένες βασικές κινήσεις, 
θεμελιακής μορφής. 

Οι συναντήσεις του συμβούλου με διοικήσεις και στελέχη του ομίλου θα γίνουν 
ξεχωριστά κατά εταιρία και οι αποφάσεις που θα ληφθούν θα αφορούν αποκλειστικά 
τη συγκεκριμένη εταιρία, θα καταλήγουν όμως στο γενικότερο σχήμα που θα 
αποτελέσει τη βάση της όλης μελέτης. 

Ο διευθύνων σύμβουλος της ΔΕΠ Ελ. Τζέλας, που συντονίζει το όλο πρόγραμμα 
μετοχοποίησης του κρατικού ομίλου, θεωρεί ότι θα τηρηθούν όλες οι προθεσμίες 
ολοκλήρωσης της μελέτης και ότι στο τέλος του χρόνου η ΔΕΠ θα είναι σε θέση να 
προσδιορίσει το χρονοδιάγραμμα για την εισαγωγή του 10% των μετοχών στο 
Χρηματιστήριο. 

Πρέπει να σημειωθεί ότι τη μετοχοποίηση θα πλαισιώσει και η επίσης 
προγραμματισμένη πλήρης αναδιοργάνωση του ομίλου.

