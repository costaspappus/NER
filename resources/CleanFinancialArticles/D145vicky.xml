
ZARA 


Νέα καταστήματα

ΜΕ ΤΗ δημιουργία δύο νέων καταστημάτων, εντός του τρέχοντος έτους, πρόκειται 
να επεκτείνει το δίκτυο λιανικής πώλησης η αλυσίδα Zara. Σκοπός της εταιρίας είναι 
η λειτουργία ενός καταστήματος στην Αθήνα και ενός δεύτερου σε μεγάλη 
επαρχιακή πόλη. Η αύξηση των πωλήσεων κατά το 1997 εκτιμάται ότι θα είναι 
τουλάχιστον της τάξης του 20%, ενώ ανάλογα θα αυξηθούν και τα καθαρά κέρδη. Οι 
ενοποιημένες πωλήσεις της εταιρίας "Β. Κ. Αναστασιάδης" και της μητρικής "Zara 
Hellas ΑΕ" κατά το προηγούμενο έτος ανήλθαν σε 12,4 δισ. δρχ., ενώ τα 
ενοποιημένα αποτελέσματα ήταν 1,78 δισ. δρχ. 

Σημειώνεται ότι η μητρική εταιρία κλείνει ισολογισμό στις 31.1.98, και έτσι τα 
τελικά μεγέθη δεν έχουν διαμορφωθεί ακόμα. Η αύξηση του τζίρου προέρχεται από 
τη σημαντική αύξηση των πωλήσεων των υπαρχόντων καταστημάτων, καθώς μέσα 
στο 1997 λειτούργησε μόνον ένα νέο κατάστημα, στο Κολωνάκι. Το δίκτυο της 
εταιρίας περιλαμβάνει σήμερα 11 καταστήματα, εκ των οποίων τα 7 στην Αθήνα και 
τα 4 σε Θεσσαλονίκη, Λάρισα και Ηράκλειο Κρήτης. Στρατηγική της εταιρίας είναι η 
δημιουργία μεγάλου μεγέθους καταστημάτων, ενιαίας αρχιτεκτονικής.

