Συστάσεις στα υπουργεία για "σφίξιμο"


ΜΕΣΑ στις επόμενες ημέρες αναμένεται να αρχίσει αποστολή εγκυκλίων από το 
υπουργείο Οικονομικών προς τα λοιπά υπουργεία, για τη σύνταξη του Κρατικού 
Προϋπολογισμού του 1998, με άξονα τη συγκράτηση των δαπανών τους για το 
επόμενο έτος (εξαιρουμένης βεβαίως της εισοδηματικής πολιτικής που χαράσσεται 
από το ευρύτερο κυβερνητικό επιτελείο). 

Παράλληλα, όπως έγινε γνωστό χθες, ο υφυπουργός Οικονομικών Ν. 
Χριστοδουλάκης ζήτησε από τα ασφαλιστικά ταμεία να συντάξουν ισολογισμούς ως 
το τέλος του χρόνου, καθώς τα τελευταία χρόνια δεν έχουν καταρτίσει ισολογισμούς. 

Μεταξύ των οργανισμών που δεν έχουν καταρτίσει ισολογισμούς είναι: Το ΙΚΑ (από 
το 1994), το ΤΑΕ (από το 1990), το ΝΑΤ (από το 1991), ο ΟΓΑ (από το 1995), το 
ΤΣΑ (από το 1995). 

Σκοπός του υπουργείου είναι να εξαχθούν και αξιολογηθούν όλα τα αναγκαία 
συμπεράσματα για τους ασφαλιστικούς οργανισμούς. Παράλληλα, όλοι οι 
επιχορηγούμενοι φορείς και τα υπουργεία υπέβαλαν στο Γενικό Λογιστήριο του 
Κράτους την τριμηνιαία κατάσταση δαπανών, η οποία αποσκοπεί στην 
ορθολογικότερη πολιτική δαπανών τους μέσα στο τρέχον οικονομικό έτος.

