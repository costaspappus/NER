ΕΥΡΩΠΑΪΚΗ ΠΙΣΤΗ 


Επιτόκια - παραγωγή ευθύνονται για τη μειωμένη κερδοφορία

Ρεπορτάζ: Ν. Γ. Δρόσος 

ΑΠΟΤΕΛΕΣΜΑΤΑ χρήσης 1997, χαμηλότερα των προβλεπομένων πρόκειται να 
παρουσιάσει η εισηγμένη ασφαλιστική εταιρία "Ευρωπαϊκή Πίστη ΑΕΓΑ". 
Συγκεκριμένα, όπως ανακοίνωσε χθες ο διευθύνων σύμβουλος της εταιρίας Χ. 
Γεωργακόπουλος, ενώπιον εκπροσώπων του Τύπου, τα κέρδη προ φόρων της 
εταιρίας κατά το 1997 αναμένεται να ανέλθουν σε 1,1 δισ. δρχ. έναντι πρόβλεψης 
1,298 δισ. δρχ. στο ενημερωτικό δελτίο που συνόδευσε την εισαγωγή της στο ΧΑΑ, 
πέρυσι το Μάρτιο. 

Οπως επεσήμανε ο κ. Γεωργακόπουλος, όταν του ετέθη το ζήτημα κατά τη διάρκεια 
τηλεφωνικής επικοινωνίας μας αργότερα, η υστέρηση οφείλεται αφενός στην πορεία 
των επιτοκίων κατά το προηγούμενο έτος και αφετέρου στη μη εξασφάλιση των 
στόχων παραγωγής ασφαλίστρων. Ωστόσο, όπως πρόσθεσε, "η εταιρία έχει 
ουσιαστική αύξηση αποτελεσμάτων έναντι της χρήσης 1996 (1,032 δισ. δρχ.) και έχει 
πλέον εξασφαλίσει μία βάση κερδοφορίας άνω του ενός δισ. δρχ.". 

Νωρίτερα, κατά τη διάρκεια της παρουσίασης των λοιπών δεδομένων της εταιρίας ο 
κ. Γεωργακόπουλος είχε κάνει λόγο για δημιουργία στρατηγικών συμμαχιών με 
στόχο την ευχερέστερη διείσδυση της εταιρίας σε νέες αγορές καθώς και για 
πιθανότητα εξαγοράς εταιριών του κλάδου. Ειδικότερα, μέσω του δικτύου της 
Ευρωπαϊκής Πίστης ξεκίνησε από τις 15 Δεκεμβρίου 1997, η διάθεση στεγαστικών 
και καταναλωτικών δανείων της Τράπεζας Μακεδονίας Θράκης. 

Ακόμη, σε συνεργασία με την Εγνατία Τράπεζα εκδόθηκε και άρχισε η διάθεση 
στους πελάτες της εταιρίας, πιστωτικών καρτών Ευρωπαϊκή Πίστη - Visa, όπου ο 
κάτοχός τους με κάθε αγορά επιτυγχάνει επιστροφή ασφαλίστρων. 

Σε ό,τι αφορά το ενδεχόμενο εξαγοράς εταιριών του κλάδου, ο κ. Γεωργακόπουλος 
επεσήμανε ότι "η διοίκηση της εταιρίας διερευνά την αγορά και βρίσκεται σε αρχικό 
στάδιο διαπραγματεύσεων με υγιείς ασφαλιστικές εταιρίες προκειμένου να 
εξαγορασθούν ή να συγχωνευθούν με την Ευρωπαϊκή Πίστη". 

Ακόμη, αναφέρθηκε στη διαδικασία εφαρμογής του νέου οργανογράμματος και 
κανονισμού λειτουργίας της εταιρίας, βάσει των οποίων προβλέπεται η ανάπτυξη 
δικτύου υποκαταστημάτων της εταιρίας. Τέλος, ανακοίνωσε ότι στην οικογένεια των 
αμοιβαίων κεφαλαίων της εταιρίας προστέθηκε το Α/Κ Διαχείρισης Διαθεσίμων, με 
αρχικό ενεργητικό 400 εκ. δρχ.

