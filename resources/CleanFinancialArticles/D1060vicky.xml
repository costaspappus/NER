ΑΠΟ ΤΟΝ ΕΠΙΤΡΟΠΟ ΦΛΥΝ 


Οχι, στη μεταφορά πόρων από το Κοινωνικό Ταμείο

ΤΗΝ κατηγορηματική αντίρρησή του σε κάθε σκέψη για μεταφορά από την ελληνική 
κυβέρνηση κονδυλίων του Κοινωνικού Ταμείου που δεν έχουν απορροφηθεί στο 
πλαίσιο του Β' ΚΠΣ προς άλλα ταμεία, εξέφρασε ο αρμόδιος για τις κοινωνικές 
υποθέσεις Επίτροπος Πάτρεγκ Φλυν. 

Μάλιστα, για το λόγο αυτόν, ο υφυπουργός Εθνικής Οικονομίας Χρήστος Πάχτας, ο 
οποίος βρίσκεται ήδη στις Βρυξέλλες, προτίμησε να αναβάλει την προγραμματισμένη 
για σήμερα επίσκεψή του στο γραφείο του κ. Φλυν, μετά τη διαπιστωθείσα άρνηση 
του Επιτρόπου να μεταφέρει η Ελλάδα ποσόν ύψους 425 εκατ. ecu από το συνολικό 
ποσό των 2,5 δισ. ecu που προβλέπεται για τη χώρα μας από το Κοινωνικό Ταμείο 
στο Γεωργικό (FEOGA) και το Περιφερειακό (FEDER). 

Σημειώνεται ότι η Ελλάδα βρίσκεται στην τελευταία θέση ως προς την απορρόφηση 
των κονδυλίων του Κοινωνικού Ταμείου, με ποσοστό 20% έναντι 35% μέσου 
κοινοτικού όρου. Οι οριστικές θέσεις του κ. Φλυν για το όλο θέμα αναμένεται να 
διατυπωθούν μετά τις συναντήσεις εκπροσώπων των ελληνικών και κοινοτικών 
υπηρεσιών για το ελληνικό ΚΠΣ στις 10 Οκτωβρίου στην Αθήνα. 


