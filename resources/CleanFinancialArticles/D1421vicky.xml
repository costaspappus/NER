ΠΡΟΤΑΣΗ ΤΟΥ ΛΟΥΞΕΜΒΟΥΡΓΟΥ 


Απασχόληση, φορολογία, θέματα του εξαμήνου για την Ευρωπαϊκή Ενωση

Βρυξέλλες, Κ. Μοσχονάς 

ΤΟ ΛΟΥΞΕΜΒΟΥΡΓΟ, που ανέλαβε την προεδρία της Ε.Ε. για το δεύτερο εξάμηνο 
του έτους, παρουσίασε χθες στο Συμβούλιο ΕΚΟΦΙΝ το πρόγραμμα εργασίας του. 
Ενα πρόγραμμα που θα έχει ως βασικούς άξονες την απασχόληση, την τρίτη φάση 
της Οικονομικής και Νομισματικής Ενωσης και τη φορολογία. Ο προεδρεύων των 
15, πρωθυπουργός του Λουξεμβούργου και υπουργός Οικονομίας, Ζαν Κλωντ 
Γιούνκερ, ανήγγειλε ότι η έκτακτη Σύνοδος Κορυφής για την απασχόληση θα 
συνέλθει στις 21 ή στις 22 Νοεμβρίου. Τόνισε, όμως, ότι θα πρέπει να επιτευχθούν 
ουσιαστικά αποτελέσματα και όχι να καταλήξει σ' ένα "φιάσκο" εν είδει σεμιναρίου 
για την ανεργία με τη συμμετοχή των αρχηγών κρατών και κυβερνήσεων των 15. 

Για την ΟΝΕ, ο κ. Γιούνκερ δήλωσε ότι θα πρέπει να βελτιωθεί ο συντονισμός των 
οικονομικών πολιτικών μεταξύ των κρατών μελών και να προετοιμαστούν οι εθνικές 
διοικήσεις ενόψει της μετάβασης στο ευρώ. Οσον αφορά τη φορολογία, ο 
πρωθυπουργός του Μεγάλου Δουκάτου τάχθηκε υπέρ ενός "κώδικα καλής 
συμπεριφοράς" μεταξύ των 15 ώστε να αποφευχθεί ο αθέμιτος ανταγωνισμός στο 
φορολογικό τομέα. 

Ο υπουργός Εθνικής Οικονομίας Γ. Παπαντωνίου τάχθηκε, από την πλευρά του, 
υπέρ της θέσπισης ενός "Συμφώνου Απασχόλησης" και ενός "Συμφώνου 
Οικονομικού Συντονισμού". Οι 15 ενέκριναν χθες ένα φιλόδοξο Πρόγραμμα 
Σύγκλισης που υπέβαλε η Ιταλία, το οποίο προβλέπει τη μείωση του δημοσιονομικού 
ελλείμματος σε 2,8% του ΑΕΠ το 1998.

