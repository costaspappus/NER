Αντιφατική πολιτική 


Η ΚΥΒΕΡΝΗΣΗ γνωρίζει ασφαλώς αλλά δεν έχει συνειδητοποιήσει προφανώς ότι 
το 50% της δυναμικότητας της ελληνικής μεταποίησης είναι εγκατεστημένο στην 
Αττική. Γνωρίζει επίσης η κυβέρνηση αλλά προφανώς δεν έχει συνειδητοποιήσει πως 
όταν το 50% της ελληνικής μεταποίησης δεν εκσυγχρονίζεται, δεν μπορούμε να 
μιλάμε για προσαρμογή της παραγωγής μας στη σύγχρονη τεχνολογία ούτε να 
περιμένουμε επενδύσεις αναβάθμισης της ανταγωνιστικότητας της εθνικής 
παραγωγής. 

ΓΝΩΡΙΖΕΙ, τέλος, η κυβέρνηση ότι η έλλειψη εκσυγχρονισμού οδηγεί τη 
μεταποίηση στον μαρασμό και στον θάνατο. 

ΑΠΟΔΕΙΞΗ του ότι τα γνωρίζει όλα αυτά είναι ότι τόσο με τον αναπτυξιακό νόμο 
όσο και με τη φορολογική νομοθεσία αλλά και με τα προγράμματα ενίσχυσης των 
μικρομεσαίων δίνει πολλές δυνατότητες και ευκαιρίες για εκσυγχρονισμό και των 
επιχειρήσεων της Αττικής. 

ΑΠΟΔΕΙΞΗ όμως και του ότι δεν έχει συνειδητοποιήσει το πρόβλημα σε όλη την 
έκτασή του είναι το ότι ενώ από την μία πλευρά δίνει κίνητρα από την άλλη τα 
ακυρώνει. 

ΓΙΑΤΙ η υπαγωγή στα κίνητρα γίνεται με την προϋπόθεση της λήψεως της σχετικής 
αδείας που όμως δεν χορηγείται γιατί η κυβέρνηση δεν έχει το πολιτικό θάρρος να 
αναθεωρήσει το καθεστώς λειτουργίας των επιχειρήσεων της Αττικής που 
απαγορεύει ακόμη και τον εκσυγχρονισμό τους. 

ΑΠΑΓΟΡΕΥΕΙ δηλαδή να αντικατασταθούν τα παλαιά μηχανήματα με νέα 
σύγχρονης τεχνολογίας που προστατεύουν καλύτερα και το περιβάλλον. 

Η ΠΡΩΤΟΒΟΥΛΙΑ της υφυπουργού Ανάπτυξης Αννας Διαμαντοπούλου να ανοίξει 
τον "Φάκελο Αττική" και να εξετάσει τα προβλήματα δείχνει ότι το πρόβλημα γίνεται 
επιτέλους αισθητό. Και ότι κάτι μπορεί να αλλάξει μετά από 15 χρόνια προβολής του 
αιτήματος από τις επιχειρήσεις της Αττικής.

