ΕΠΙΤΡΟΠΗ ΚΕΦΑΛΑΙΑΓΟΡΑΣ 


Σε σωρεία παραβάσεων της χρηματιστηριακής νομοθεσίας προέβη η "Κατσούλης 
ΑΧΕ"

ΔΗΜΟΣΙΕΥΘΗΚΕ στην Εφημερίδα της Κυβερνήσεως (ΦΕΚ 872/Β'/2.10.97) η 
απόφαση της Επιτροπής Κεφαλαιαγοράς για την ανάκληση της άδειας λειτουργίας 
της χρηματιστηριακής εταιρίας "Κατσούλης ΑΧΕ". Οπως επισημαίνεται στο κείμενο 
της σχετικής απόφασης, κατόπιν των ελέγχων που διενεργήθηκαν επί της λειτουργίας 
της εταιρίας, τούτη κρίθηκε επικίνδυνη για το επενδυτικό κοινό, διότι: 
* Διαπιστώνονται στην εταιρία "Κατσούλης ΑΧΕ" σημαντικά ελλείμματα σε 
χρηματικά διαθέσιμα και τίτλους πελατών της, τα οποία ουδόλως καλύπτονται από 
την οικονομική της θέση. 
* Διαπιστώνεται έλλειψη νομίμου διοικήσεως της εταιρίας, δεδομένου ότι μετά την 
εξαφάνιση του προέδρου και διευθύνοντος συμβούλου της εταιρίας Κατσούλη 
Κωνσταντίνου, τα εναπομείναντα μέλη του διοικητικού συμβουλίου της εταιρίας, το 
οποίο εγκρίθηκε από την τακτική γενική συνέλευση της 27ης Ιουνίου 1997, είναι 
λιγότερα από τρία. 
* Η οργάνωση της εταιρίας είναι πλημμελής και διαπιστώνεται πλήρης έλλειψη 
διαδικασιών εσωτερικού ελέγχου. 
* Η οργάνωση της εταιρίας δεν διασφαλίζει την προστασία των τίτλων και των 
χρημάτων των επενδυτών πελατών της. 
* Υπάρχουν συγκεκριμένες καταγγελίες για την ύπαρξη συναλλαγών οι οποίες δεν 
έχουν λογιστικοποιηθεί, με αποτέλεσμα να δημιουργούνται επιφυλάξεις ως προς το 
ακριβές ύψος των υποχρεώσεων της εταιρίας. 
* Υπάρχουν ενδείξεις ότι η εταιρία έχει υποπέσει επανειλημμένως σε παράβαση της 
διάταξης της παρ. 2 του άρθρου 6 του Ν. 2396. Συγκεκριμένα, διαπιστώθηκε ότι 
προσκομίστηκαν στην εκκαθάριση τίτλοι πελατών οι οποίοι επωλήθησαν χωρίς όμως 
να έχει λογιστικοποιηθεί η συναλλαγή στο όνομα του πελάτη, στην κυριότητα του 
οποίου ανήκαν οι τίτλοι. 


