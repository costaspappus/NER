ΑΝΑΜΕΝΕΤΑΙ ΝΑ ΚΟΣΤΙΣΕΙ 120 ΔΙΣ. ΔΡΧ. Η ΜΕΤΕΓΚΑΤΑΣΤΑΣΗ ΣΤΑ 
ΣΠΑΤΑ 


"Βαριά" για την Ο.Α. η μεταφορά

ΕΝΤΟΝΟΣ προβληματισμός επικρατεί στο οικονομικό επιτελείο της κυβέρνησης 
σχετικά με τη χρηματοδότηση της μεταφοράς της Ολυμπιακής Αεροπορίας στο 
αεροδρόμιο των Σπάτων. Η πλήρης "μετακόμιση" των εγκαταστάσεων της Ο.Α. από 
το αεροδρόμιο του Ελληνικού στα Σπάτα θα απαιτήσει ποσό 118 δισ. δρχ. (με 
απόκλιση ± 20%) και η κυβέρνηση εξετάζει όλους τους δυνατούς τρόπους ώστε να 
ελαχιστοποιηθεί το κόστος σε μια δύσκολη περίοδο για τα δημοσιονομικά της 
χώρας. 

Το θέμα της μεταφοράς στα Σπάτα ήταν το αντικείμενο σύσκεψης που έγινε χθες με 
τη συμμετοχή των υπουργών Εθνικής Οικονομίας Γ. Παπαντωνίου, ΠΕΧΩΔΕ Κ. 
Λαλιώτη και Μεταφορών T. Μαντέλη. Μεταξύ των εναλλακτικών λύσεων εξετάζεται 
η έκδοση ομολογιακού δανείου αλλά και η προσφυγή στην Ευρωπαϊκή Τράπεζα 
Επενδύσεων ώστε να εξασφαλισθούν κοινοτικοί πόροι. 

Για τις εγκαταστάσεις της Ο.Α. απαιτείται χώρος 470.000 τετραγωνικών μέτρων ενώ 
μείζον θέμα είναι το ποιος θα αναλάβει την ευθύνη της μεταφοράς. Η κυβέρνηση 
εξετάζει τη λύση της πρόσληψης ανεξάρτητου συμβούλου ενώ στο παρελθόν η 
διοίκηση της Ο.Α. είχε εκφέρει την άποψη, ότι η εταιρία μπορεί να αναλάβει η ίδια 
το έργο τής μετακόμισης στα Σπάτα. Πάντως κατά τη χθεσινή συνεδρίαση του 
διοικητικού συμβουλίου της Ο.Α. δεν εγκρίθηκε εισήγηση για την ανάθεση των 
σχετικών μελετών στις Διευθύνσεις της εταιρίας καθώς αναμένονται οι τελικές 
αποφάσεις της κυβέρνησης. Στη σύσκεψη συζητήθηκε και το θέμα της 
χρηματοδότησης του περιφερειακού αυτοκινητοδρόμου Ελευσίνας - Σταυρού - 
Σπάτων - Υμηττού, ενώ αποφασίσθηκε να επιταχυνθούν οι διαδικασίες για την 
εκταμίευση της πρώτης δόσης του δανείου από την Ευρωπαϊκή Τράπεζα 
Επενδύσεων. Σημειώνεται ότι το συνολικό ύψος του δανείου ανέρχεται σε 265 δισ. 
δρχ., σύμφωνα με τη σύμβαση που υπεγράφη στις 16 Δεκεμβρίου. 


