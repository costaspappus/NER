ΣΤΙΣ 1.771,3 Μ. 


Συνεχίζει την πορεία των ρεκόρ η Σοφοκλέους

ΜΕ ΕΝΑ ακόμη ιστορικό υψηλό ρεκόρ έκλεισε χθες ο γενικός δείκτης τιμών του 
ΧΑΑ. Συγκεκριμένα, το παραδοσιακό "βαρόμετρο" του Χρηματιστηρίου τερμάτισε 
τη συνεδρίαση με κέρδη 16,70 μονάδων, ή 0,95%, στις 1.771,37 μονάδες. Και τούτο, 
ενώ ο νεόκοπος FTSE/ASE-20 παρουσίασε ελαφρά χαμηλότερη άνοδο, της τάξης 
του 0,74%, κλείνοντας στις 1.039,31 μονάδες. 

Η αξία συναλλαγών διαμορφώθηκε σε 29,03 δισ. δρχ., καθώς 7,8 εκατ.τεμάχια 
μετοχών άλλαξαν χέρια. Οπως επισημαίνουν έγκυρες χρηματιστηριακές πηγές, το 
μόνο που φοβάται πλέον η Σοφοκλέους είναι η δραστική αύξηση της αξίας 
συναλλαγών, καθώς από τεχνικής πλευράς τούτο θα σημάνει την ύπαρξη τοπικής 
κορυφής. 

Κατά τα λοιπά, παρά τις διάφορες εκδοχές σχετικά με τη διαμόρφωση του 
πληθωρισμού μηνός Σεπτεμβρίου, οι οποίες αποκλίνουν από 5,2% έως 4,8%, νέα 
ουσιαστική πτώση των επιτοκίων δεν διαφαίνεται στο εγγύς μέλλον. Και τούτο 
εξαιτίας, κυρίως, των υψηλών δανειακών αναγκών του Δημοσίου. 

Οπως επισημαίνουν μάλιστα οι ίδιες πηγές, οι προοπτικές της αγοράς, μετά την 
ολοκλήρωση της αύξησης του μετοχικού κεφαλαίου της Εθνικής Τράπεζας, 
παραμένουν άγνωστο και ενδεχομένως δύσβατο έδαφος. Πάντως, σύμφωνα με τις 
ίδιες πηγές, η συνεχιζόμενη ροή βελτιωμένων εξαμηνιαίων λογιστικών καταστάσεων 
εκ μέρους των εισηγμένων επιχειρήσεων αποτελεί σαφώς θετική παράμετρο για την 
ψυχολογία της αγοράς. 


