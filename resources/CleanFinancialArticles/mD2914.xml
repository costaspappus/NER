
Εντονα ανοδικές τάσεις


ΣΕ ΝΕΟ επίπεδο ρεκόρ και σε απόσταση αναπνοής από το υψηλότερο σημείο όλων 
των εποχών, έκλεισε χθες ο Γενικός Δείκτης Τιμών του ΧΑΑ. Και τούτο εν μέσω 
γενικής ευφορίας, χάρις στη νέα κάμψη των επιτοκίων και των προοπτικών που 
διανοίγονται για την ελληνική οικονομία και τις εισηγμένες επιχειρήσεις. 

Συγκεκριμένα, ο Γενικός Δείκτης Τιμών έκλεισε χθες στις 1.794,14 μονάδες, 
καταγράφοντας κέρδη 19,08 μονάδων ή 1,07%, ενώ κατά τη διάρκεια των 
συναλλαγών είχε κατέλθει έως και τις 1.777,86 μονάδες, στο πλαίσιο τάσεων 
ρευστοποίησης κερδών που πρόσκαιρα εκδηλώθηκαν χθες. Οι συναλλαγές ήταν 
ζωηρές και η συνολική τους αξία ανήλθε σε 31,44 δισ. δρχ. καθώς 8,9 εκατ. μετοχές 
άλλαξαν χέρια. Μεταξύ αυτών και "πακέτα" των εταιριών Chipita, Πετζετάκις και 
ΕΛΒΑΛ. Οπως επισημαίνουν έγκυροι χρηματιστηριακοί αναλυτές, παρά τις όποιες 
πρόσκαιρες εξαργυρώσεις κερδών, η αγορά διατηρεί έντονα ανοδικές τάσεις. 

Το επίπεδο των 1.800 μονάδων του Γενικού Δείκτη, το οποίο έχει αναχθεί σε σημείο 
αντίστασης, αναμένεται να καμφθεί, ίσως και κατά τη σημερινή συνεδρίαση, ενώ 
συνολικά η αγορά εμφανίζεται να οδεύει προς τις 2.000 μονάδες στα τέλη του έτους, 
ή τις αρχές του επομένου. Χαρακτηριστική ως προς αυτό είναι και η διαμόρφωση 
του λόγου κερδισμένων - χαμένων σε 2,65 προς 1 καθώς 172 μετοχές έκλεισαν με 
κέρδη και 65 με ζημίες, με 20 σταθερές, εκ των 257 που κινήθηκαν. 

Στη λήξη της χθεσινής συνεδριάσεως, στο απόλυτο limit-up ήταν οι Χαλκόρ, Σάνυο, 
Φουρλής, προν. της Πλαστικά Μακεδονίας, ΑΛΤΕ και Ελληνικά Καλώδια, ενώ 
ακολούθησε η Chipita, η Βιοχάλκο και η Αλουμίνιον Αττικής. Αντίθετα, τις 
σημαντικότερες ζημίες κατέγραψε η προνομιούχος μετοχή της Λάνακαμ, η 
Μπενρουμπή, η Ιατρικό Κέντρο Π. Φαλήρου και η Καμπάς. Οι συναλλαγές επί της 
μετοχής της Chipita ανήλθαν σε 5,3 δισ. δρχ., ενώ ακολούθησε η μετοχή της Alpha 
Τραπέζης Πίστεως και του ΟΤΕ. 




