
ΣΥΝΕΧΙΣΤΗΚΕ Η ΑΝΟΔΟΣ ΤΙΜΩΝ ΣΤΟ ΧΑΑ


Με κέρδη της τάξης των 17,42 μονάδων ή 1,08% έκλεισε χθες στις 1.628,88 μονάδες 
ο Γενικός Δείκτης Τιμών του ΧΑΑ. Και τούτο ενώ διακυμάνθηκε μεταξύ 1.613,91 
και 1.628,88 μονάδων κατά τη διάρκεια της συνεδριάσεως. Εκ των κλαδικών δεικτών 
μόνον εκείνος των εταιριών χρηματοδοτικής μίσθωσης σημείωσε κάμψη, ενώ την 
ουσιαστικότερη άνοδο σημείωσε ο κλάδος των κατασκευαστικών εταιριών για 
δεύτερη κατά σειρά συνεδρίαση. 

Η αξία συναλλαγών παρουσίασε ελαφρά άνοδο διαμορφούμενη στα 12,75 δισ. δρχ. 
επί 3,336 εκ. τεμαχίων μετοχών που άλλαξαν χέρια. Συνολικά εκ των 235 μετοχών 
που κινήθηκαν, οι 144 έκλεισαν με κέρδη και οι 65 με ζημίες ενώ 26 δεν 
παρουσίασαν μεταβολή τιμής. Στο ανώτατο επιτρεπόμενο όριο της ημερήσιας 
διακύμανσης της τιμής της έκλεισε χθες η προνομιούχος μετοχή της Παπουτσάνης, η 
Πειραιώς χρηματοδοτικές μισθώσεις, η ΕΚΤΕΡ, η προνομιούχος Βιοκαρπέτ, η Κοινή 
Ηλιοφίν, η Ενδυση, η Ελληνική Υφαντουργία και η Μεταλλοπλαστική Αγρινίου. 

Αντίθετα, τις σημαντικότερες ζημίες σημείωσε η προνομιούχος μετοχή της 
εμπορικής εταιρίας Sato και της εταιρίας Εσκιμό, η κοινή Τρία Αλφα, η 
προνομιούχος Φουρλής, η κοινή Εσκιμό και η Μινέρβα. Εντονη συναλλακτική 
δραστηριότητα παρουσίασε η μετοχή της Τραπέζης Πίστεως, του ΟΤΕ, της Εθνικής 
Τραπέζης, της Κτηματικής Τραπέζης, της Τραπέζης Αττικής, της Ελληνικής Εταιρίας 
Εμφιαλώσεως, της Τιτάν και της Ηρακλής. 

Οπως επισημαίνουν έγκυρες χρηματιστηριακές πηγές, η πρόσφατη άνοδος των τιμών 
των τίτλων των κατασκευαστικών εταιριών, η οποία συμπαρέσυρε και σημαντικό 
τμήμα του υπολοίπου "board" αναμένεται να είναι πρόσκαιρη, δεδομένου ότι δεν 
υπάρχουν σημαντικές διαφοροποιήσεις στους θεμελιώδεις όρους λειτουργίας των 
εταιριών αυτών. Η άνοδος σημειώθηκε επί τη βάσει πληροφόρησης, η ακρίβεια της 
οποίας μέλλει να καταδειχθεί μελλοντικά και ως εκ τούτου χαρακτηρίζεται ως 
επισφαλής.

