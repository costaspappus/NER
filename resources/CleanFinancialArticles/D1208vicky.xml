Συνάντηση ... απάντηση για ΑΓΕΤ


ΚΡΙΣΙΜΗ συνάντηση, η οποία αναμένεται να ρίξει κάποιο φως στις απορίες και τα 
ερωτήματα που έχουν διαμορφωθεί τις δύο τελευταίες εβδομάδες σχετικά με το 
ιδιοκτησιακό καθεστώς της τσιμεντοβιομηχανίας ΑΓΕΤ Ηρακλής, αναμένεται να 
πραγματοποιηθεί εντός των επόμενων ημερών. Ο πρόεδρος της ΑΓΕΤ Ηρακλής 
Massimo Giudici, ο οποίος επιστρέφει από την Ιταλία σήμερα, πρόκειται να 
συναντηθεί με τον διοικητή της Εθνικής Τράπεζας Θ. Καρατζά και αναμένεται να 
δώσει απαντήσεις στις πληροφορίες που θέλουν την Concretum να πολιορκείται από 
εταιρίες του ευρωπαϊκού καρτέλ τσιμέντου για την εξαγορά του πακέτου των 
μετοχών της στην ΑΓΕΤ Ηρακλής. 

Οπως είναι γνωστό, η Εθνική Τράπεζα διαθέτει το 30% των μετοχών της εταιρίας και 
η Concretum έχει υποχρέωση να ενημερώσει την Τράπεζα για τις προθέσεις της. 
Πάντως, ο εκπρόσωπος της εταιρίας στην Ελλάδα Γ. Ζήσιμος δηλώνει 
κατηγορηματικά, προς κάθε κατεύθυνση, ότι οι επενδύσεις στην ΑΓΕΤ και τα 
Τσιμέντα Χαλκίδος είναι πολύ σημαντικές για την εταιρία και σε καμιά περίπτωση 
δεν προτίθεται να τις πωλήσει.

