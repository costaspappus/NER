ΑΠΟ ΤΟ ΥΠΕΘΟ, ΤΙΣ ΔΗΜΟΣΙΟΝΟΜΙΚΕΣ ΑΡΧΕΣ ΚΑΙ ΤΗΝ ΑΓΟΡΑ 


Καλοί οιωνοί για τα επιτόκια

Ρεπορτάζ: Θ. Παναγόπουλος ΜΗΝΥΜΑΤΑ, τα οποία προαναγγέλλουν περαιτέρω 
εξομάλυνση των συνθηκών στην εγχώρια αγορά χρήματος, εξέπεμψαν χθες τόσο η 
πολιτική ηγεσία του ΥΠΕΘΟ όσο και οι δημοσιονομικές αρχές, αλλά κυρίως οι ίδιες 
οι δυνάμεις της αγοράς. Οι τελευταίες (σε συνδυασμό με τις νομισματικές αρχές) 
διαμόρφωσαν χθες χαμηλότερα επίπεδα ισορροπίας των επιτοκίων, καθώς στη 
δημοπρασία αποδοχής δραχμικών καταθέσεων, διάρκειας 14 ημερών με σταθερό 
επιτόκιο, που διενήργησε η Τράπεζα της Ελλάδος, κεφάλαια ύψους 280 δισ. δρχ. 
έγιναν αποδεκτά με επιτόκιο 17,50% έναντι 18% την περασμένη Τετάρτη και 19% 
την αμέσως προηγούμενη εβδομάδα. 

Απαντώντας, στη διάρκεια συνέντευξης Τύπου, σε σχετικές δημοσιογραφικές 
ερωτήσεις ο υπουργός Εθνικής Οικονομίας και Οικονομικών Γιάννος Παπαντωνίου 
τόνισε χθες ότι, με βάση το περιεχόμενο επαφών που είχε στο Λονδίνο την 
προηγούμενη εβδομάδα με οικονομικούς και επιχειρηματικούς παράγοντες, 
σχημάτισε την άποψη ότι οι ως άνω κύκλοι προβλέπουν (όσο, βεβαίως, είναι 
δυνατόν μια τέτοια πρόβλεψη να θεωρείται ως απολύτως ασφαλής) εξομάλυνση των 
αγορών στη Ν. Α. Ασία και -πάντως- όχι κινδύνους για άλλες αναδυόμενες αγορές 
(Λατινική Αμερική, Ρωσία) ή και ισχυρές αγορές (π.χ. Ιαπωνία), κάτι που, φυσικά, 
είναι επιθυμητό στην Αθήνα. Ετσι, διατύπωσε την πρόβλεψη ότι στο δεύτερο 
εξάμηνο του 1998 θα αρχίσουν να αποκλιμακώνονται με κανονικούς ρυθμούς τα 
επιτόκια. 

Εξάλλου, καθορίστηκαν χθες οι εννέα τράπεζες που θα συμμετάσχουν στην πρώτη 
ομάδα των Βασικών Διαπραγματευτών Αγοράς (Primary Dealers), ύστερα από 
συνάντηση που είχε ο υφυπουργός Οικονομικών Νίκος Χριστοδουλάκης με 
εκπροσώπους των Τραπεζών. Πρόκειται για τις εξής: 
* Εθνική Τράπεζα 
* Εμπορική Τράπεζα 
* Alpha Τράπεζα Πίστεως 
* Ιονική Τράπεζα 
* Αγροτική Τράπεζα 
* Eurobank 
* NatWest 
* Bank of America 
* Citibank. 

Η πρώτη εφαρμογή του θεσμού θα συμπέσει με τις εκδόσεις κρατικών τίτλων που θα 
πραγματοποιηθούν εντός του τρέχοντος μηνός (τρίμηνα έντοκα γραμμάτια, ύψους 50 
δισ. δρχ. και διετή ομόλογα, σταθερού επιτοκίου, ύψους 60 δισ. δρχ.).

