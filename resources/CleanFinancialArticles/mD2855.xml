Και τώρα η Ολυμπιάδα!


ΤΟ ΠΑΓΚΟΣΜΙΟ Πρωτάθλημα Στίβου της Αθήνας τέλειωσε. Μας στοίχισε -απ' ό,τι 
φαίνεται- ο κούκος αηδόνι, αλλά -λένε- ήταν για καλό σκοπό. 

ΘΕΛΑΜΕ να δείξουμε ως Ελλάδα πως είμαστε έτοιμοι και ικανοί να διοργανώσουμε 
τους Ολυμπιακούς Αγώνες του 2004. 

ΚΟΝΤΟΣ ψαλμός αλληλούια, σε 25 μέρες στη Λωζάνη οι "αθάνατοι" της ΔΟΕ θα 
αποφασίσουν και θα μάθουμε και εμείς οι θνητοί αν έπιασαν τόπο τα χρήματα που 
αφειδώς ξοδέψαμε για την αρτιότητα των αγώνων στίβου και την καλοπέραση 
παραγόντων και (ξένων) δημοσιογράφων. 

ΤΩΡΑ, βέβαια, είναι πολύ αργά να αναλογισθούμε αν καλώς αιτηθήκαμε την 
ανάληψη μιας διοργάνωσης γιγαντιαίων -απ' όλες τις απόψεις- διαστάσεων, όπως 
είναι πλέον οι σύγχρονες Ολυμπιάδες. 

ΑΝ ΜΑΛΙΣΤΑ θελήσουμε, στην περίπτωση που μας ανατεθούν, να ανταγωνισθούμε 
τα μεγέθη της Ατλάντα ή ακόμα και της Βαρκελώνης, να 'στε βέβαιοι πως ή θα 
εκτεθούμε παγκοσμίως ή θα χρεοκοπήσουμε οικονομικά. 

Η ΕΛΛΑΔΑ, και μόνο ως γενέτειρα χώρα του Ολυμπισμού, ασφαλώς δικαιούται την 
ανάληψη μιας τόσο σημαντικής εκδήλωσης. Σημαντικής αθλητικά, πολιτιστικά, 
ανθρωπιστικά. 

ΑΝ ο σύγχρονος κόσμος επιθυμεί μια ανανέωση, έναν επαναπροσδιορισμό αν θέλετε 
της αθλητικής άμιλλας, η μικρή Ελλάδα είναι ίσως μια καλή επιλογή. 

ΑΝ ΟΜΩΣ η εμπορευματοποίηση, που ξέφυγε ακόμα και από τις στολές των 
αθλητών φιγουράροντας πλέον προκλητικά και στο δέρμα τους, απαιτήσει μεγέθη 
θεατών και πολυτέλειες χώρου που η Αθήνα δεν διαθέτει, η χώρα μας δεν έχει να 
κερδίσει τίποτα απ' αυτήν την περιπέτεια.

