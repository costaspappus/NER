ΠΑΝΩΤΟΚΙΑ


Θα μετακυλισθούν στα επιτόκια

ΣΕ ΕΠΙΒΑΡΥΝΣΗ των δανειοληπτών, αλλά και των καταθετών, θα αποβεί η όποια 
υποχρέωση των τραπεζών να επωμισθούν το πρόσθετο "βάρος" που θα προκύψει 
από τον χαρακτηρισμό ως μη νόμιμου του ανατοκισμού των τόκων ("πανωτόκια").

Ο διοικητής της Εθνικής Τράπεζας Θεόδωρος Καρατζάς, με έμμεσο πλην σαφή 
τρόπο, διετύπωσε αυτή του την εκτίμηση χθες, σε συνέντευξη Τύπου, λέγοντας 
χαρακτηριστικά ότι εάν υποστούν οι τράπεζες περαιτέρω επιβάρυνση "από 
οποιαδήποτε αιτία", το βάρος αυτό θα μετακυλισθεί στους καταθέτες και τους 
συνεπείς δανειζόμενους.

Σύμφωνα με τον κ. Καρατζά, ο τοκισμός των τόκων ισχύει σε όλες τις αναπτυγμένες 
οικονομίες και, βεβαίως, δεν αποτελεί ευθύνη των τραπεζών η μη εκπλήρωση των 
υποχρεώσεών τους εκ μέρους των δανειοληπτών. Αντιθέτως, οι τράπεζες ενήργησαν 
πάντοτε σύμφωνα με το νόμο.

Εν τω μεταξύ, κατά τη χθεσινή διάσκεψη της Ολομέλειας του Αρείου Πάγου οι 
ανώτατοι δικαστές δέχθηκαν κατά πλειοψηφία, σύμφωνα με πληροφορίες, ότι δεν 
είναι νόμιμος ο ανατοκισμός (τόκοι επί τόκων) που επιβάλλουν τα τραπεζικά 
ιδρύματα στις καθυστερούμενες δόσεις των δανείων. Ως εκ τούτου, είναι πιθανόν οι 
τράπεζες, στο μέλλον, να ανατοκίζουν τις δόσεις των δανείων κατ' έτος μόνον και 
όχι ανά τρίμηνο ή εξάμηνο. Η οριστική απόφαση, πάντως, αναμένεται να ληφθεί από 
την Ολομέλεια του Αρείου Πάγου στις 22 Ιανουαρίου.

