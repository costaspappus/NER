
ΕΤΑΝΕ Α.Ε. 


Προοπτική εκτέλεσης έργων στην Αλβανία

ΤΗΝ ΥΠΑΡΞΗ διαπραγματεύσεων με αμερικανικό ίδρυμα και τοπικούς παράγοντες 
της Αλβανίας, σχετικά με την εκτέλεση έργων προϋπολογισμού άνω των 1,5 εκατ. 
δολαρίων, ανακοίνωσε χθες η εισηγμένη κατασκευαστική εταιρία ΕΤΑΝΕ Α.Ε. 
Παράλληλα, όπως επισημαίνεται στην ίδια ανακοίνωση, εντός του Οκτωβρίου 
ολοκληρώνεται από την ΕΤΑΝ Overseas, θυγατρική της ΕΤΑΝΕ Α.Ε. στην Αλβανία, 
η κατασκευή της Ιερατικής Σχολής Δυρραχίου, συνολικής αξίας 1,4 εκατ. δολαρίων. 
Εντός Ελλάδος, η εταιρία αναμένεται να ανακοινώσει σύντομα το αποτέλεσμα 
επαφών της με εξειδικευμένους ξένους οίκους σε αντικείμενο που συνδέεται με 
προγραμματικές συμφωνίες του Δημοσίου. Παράλληλα, συζητεί την αγορά μεγάλης 
έκτασης σε νησί του Αιγαίου για την κατασκευή παραθεριστικών κατοικιών, με το 
σύστημα Betanet-κατοικία. 

Το σύστημα αυτό αφορά σε εξ ολοκλήρου κατασκευή από προκατασκευασμένα 
στοιχεία σκυροδέματος ειδικών προδιαγραφών και προσφέρει μεγαλύτερη αντοχή 
στο χρόνο, καλύτερη αντισεισμική συμπεριφορά, ταχύτητα χρόνου παράδοσης και 
μείωση του κόστους κατά 30% περίπου σε σύγκριση με το κόστος της συμβατικής 
κατασκευής. Τέλος, βρίσκεται εν εξελίξει το έργο κατασκευής σχολικών κτιρίων σε 
περιοχές της ηπειρωτικής και νησιωτικής Ελλάδας, προϋπολογισμού άνω των 700 
εκατ. δρχ. 


