ΙΝΔΟΝΗΣΙΑ

Νέα εστία των σεισμών στην Ασία

ΤΟ ΑΜΕΡΙΚΑΝΙΚΟ νόμισμα ενισχύθηκε, χθες, απέναντι στο γιεν, όταν οι φόβοι, 
πως οι κεντρικές τράπεζες θα στηρίξουν το ιαπωνικό νόμισμα, υποχώρησαν, ενώ 
ταυτόχρονα επικράτησε η πεποίθηση, ότι, προς το παρόν τουλάχιστον, τα επιτόκια 
θα παραμείνουν σταθερά. Στα περισσότερα ευρωπαϊκά χρηματιστήρια οι μετοχές 
έπεσαν, καθώς ο δείκτης Dow Jones στη Νέα Υόρκη υποχωρούσε σταθερά. Οι 
ασιατικές αγορές κατρακύλησαν πάλι. Μόνο που το προβάδισμα χθες είχε η 
Ινδονησία, όπου οι μετοχές υποχώρησαν κατά 18,5% μέσα σε μια ατμόσφαιρα στην 
οποία κυριαρχούσαν οι φήμες, ότι ο πρόεδρος Σουχάρτο δεν θα επιδιώξει την 
επανεκλογή του τον Μάρτιο.

Η κατάρρευση των αγορών στην Ινδονησία συμπαρέσυρε και άλλες ασιατικές 
αγορές. Αν και αξιωματούχοι σε όλο τον κόσμο υπογραμμίζουν ότι οι ανησυχίες, 
πως η χρηματοπιστωτική αναστάτωση στις ασιατικές αγορές θα οδηγήσει σε ευρεία 
ύφεση και σε σημαντική μείωση του ΑΕΠ το 1998, είναι αβάσιμες, προς στιγμήν 
εντούτοις, οι ενδιαφερόμενοι επενδυτές έχουν "κολλήσει" σε αυτές τις προβλέψεις.

Τα δυσάρεστα νέα από τις ασιατικές αγορές, οι οποίες για μια ακόμα φορά 
υποχώρησαν αισθητά προκαλώντας σύγχυση στους επενδυτές, δεν άφησαν 
ανεπηρέαστη και τη Νέα Υόρκη, καθώς ο δείκτης τιμών Dow Jones έκλεισε με 
απώλειες 1,26% στις 7.802,62 μονάδες.

