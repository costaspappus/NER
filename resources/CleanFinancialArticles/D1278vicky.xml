Διερεύνηση διαθέσεων κυβέρνησης και αγροτών


Ρεπορτάζ: Μ. Παπανίδης 

ΛΙΓΟΙ, με συγκεχυμένα αιτήματα, αλλά αποφασισμένοι να συγκρουστούν με την 
κυβέρνηση, με προπύργιο το μπλόκο της Βιοκαρπέτ, εμφανίζονται οι αγρότες της 
Θεσσαλίας κατά την τρίτη ημέρα της παραμονής τους στην εθνική οδό. Οι δυνάμεις 
που διέθεταν χθες το βράδυ οι αγρότες δεν επαρκούσαν για εκτεταμένους 
αποκλεισμούς του οδικού και σιδηροδρομικού δικτύου της χώρας, με αποτέλεσμα να 
διαλυθεί το μπλόκο του Αλμυρού. Δεν πρέπει, όμως, να παραγνωρίζει κανείς το 
γεγονός ότι οι αγρότες που έχουν ήδη κινητοποιηθεί δεν διαθέτουν πλέον πολλά 
περιθώρια υποχώρησης. Από την πλευρά τους, σε αγωνιστική ετοιμότητα καλούν 
τους παραγωγούς ελαιολάδου και εσπεριδοειδών οι ΠΑΣΕΓΕΣ και ΓΕΣΑΣΕ, 
συναρτώντας την περαιτέρω έκβαση των κινητοποιήσεων από τις αποφάσεις του 
προσεχούς Συμβουλίου Υπουργών Γεωργίας, καθώς και από την υλοποίηση των 
δεσμεύσεων του αρμόδιου υπουργού Στ. Τζουμάκα. Πάντως, η Πανθεσσαλική 
Συντονιστική Επιτροπή συνεδριάζει στις 10 το βράδυ, για να εκτιμήσει την 
κατάσταση και να αποφασίσει ποιες θα είναι οι μελλοντικές της ενέργειες.

