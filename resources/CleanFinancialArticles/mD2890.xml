Η δραχμή και το μέλλον της


ΣΥΜΦΩΝΑ με το Ρώυτερ, ξένες τράπεζες και χρηματοοικονομικοί οίκοι εκτιμούν 
πως η ένταξη της Ελλάδας
στην ΟΝΕ μετά το 2000 θα ακολουθήσει απαραιτήτως κάποια περιορισμένης 
έκτασης υποτίμηση της δραχμής.
Οι εκτιμήσεις αυτές, που μιλούν για 3% περίπου διόρθωση της ισοτιμίας από τα τέλη 
του '98 και ύστερα και
καλούν σε επαγρύπνηση τους διεθνείς επενδυτές που επενδύουν σε ελληνικούς 
τίτλους για επικείμενες
υποτιμησιακές ενδείξεις, κινδυνεύουν εντούτοις, -εάν δεν τοποθετηθούν στη σωστή 
τους διάσταση- να
πυροδοτήσουν αναίτια κλίμα ανησυχίας και κινδυνολογίας. 

Η ΠΡΑΓΜΑΤΙΚΟΤΗΤΑ είναι πως στις εκτιμήσεις αυτές περί υπερτιμημένης 
δραχμής εμπεριέχεται η καθόλα
θετική πρόβλεψη για επίτευξη της ονομαστικής σύγκλισης της ελληνικής οικονομίας 
και για ένταξή της στην ΟΝΕ.
Κατά δεύτερο λόγο, η προβλεπόμενη για μετά ένα τουλάχιστον έτος διόρθωση της 
ισοτιμίας δεν σημαίνει πως
θα λάβει απαραιτήτως τη μορφή μιας εφάπαξ υποτίμησης. Το πιθανότερο είναι να 
έχουμε μια προοδευτική
χρονικά διολίσθηση, που ούτε τους επενδυτές θα επιβαρύνει σημαντικά, ούτε τον 
πληθωρισμό θα επιβαρύνει
απότομα (αφού ο αντιπληθωριστικός στόχος συνεχίζει να έχει προτεραιότητα και μια 
εφάπαξ υποτίμηση της
δραχμής κατά 3% θα σήμαινε επιβάρυνση του πληθωρισμού κατά 0,3 μονάδες). 

ΘΑ ΠΡΕΠΕΙ μάλιστα να τονισθεί πως μια ελεγχόμενη και εντός προκαθορισμένων 
ορίων διολίσθηση της
δραχμής είναι δυνατή στο πλαίσιο του νέου Μηχανισμού Συναλλαγματικών 
Ισοτιμιών, στον οποίο και είναι λογικό
να επιδιώξει να ενταχθεί η δραχμή από το 1998 και ύστερα. Τέλος, μια διολίσθηση 
κατά 3% δεν αποτελεί
κάποια τόσο σημαντική μεταβολή της ισοτιμίας ώστε να προκαλεί ανησυχίες, ιδίως 
αν αναλογισθούμε πως για
εφέτος η μέση διολίσθηση της δραχμής ανέρχεται μέχρι στιγμής σε 2,2%. 

Ο ΜΟΝΟΣ λόγος για τον οποίο παρόμοιες εκτιμήσεις είναι δυνατόν να προκαλούν 
ανησυχίες, είναι η ανεπαρκής
πραγματική σταθεροποίηση και σύγκλιση της ελληνικής οικονομίας καθώς και ο 
κίνδυνος διεθνούς μετάδοσης
(βλ. ομιλία Τιτμάγιερ) της συναλλαγματικής κρίσης που πλήττει τη ΝΑ Ασία. Η 
θωράκιση της δραχμής
προϋποθέτει δηλαδή την ταχύτερη και ριζικότερη αναδιάρθρωση της οικονομίας μας. 


