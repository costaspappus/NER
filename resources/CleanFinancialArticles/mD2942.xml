Μικρές απώλειες


ΜΕ ΑΠΩΛΕΙΕΣ της τάξης των 13,35 μονάδων ή του 0,87% έκλεισε χθες στις 
1.519,27 μονάδες, ο Γενικός Δείκτης Τιμών του ΧΑΑ. Και τούτο ενώ συνολικά 
διακυμάνθηκε μεταξύ 1.513,59 και 1.541,68 μονάδων. Ο δείκτης FTSE/ASE-20, ο 
οποίος απαρτίζεται από μετοχές τραπεζών και εταιριών υψηλής κεφαλαιοποίησης 
έκλεισε στις 850,76 μονάδες, καταγράφοντας απώλειες της τάξης του 0,92%. 

Η αξία συναλλαγών διαμορφώθηκε σε 20,20 δισ. δρχ. επί 6,51 εκ. τεμαχίων μετοχών 
που άλλαξαν χέρια. Εκ των 233 μετοχών που κινήθηκαν, οι 74 έκλεισαν με κέρδη και 
οι 142 με απώλειες, ενώ 17 δεν παρουσίασαν μεταβολή τιμής. 

Οπως επεσήμαιναν χθες έγκυρες χρηματιστηριακές πηγές απευθυνόμενες προς την 
"Εξπρές", η αγορά ακολούθησε την πορεία των ευρωπαϊκών αντιστοίχων, 
παρουσιάζοντας σχετικά κέρδη κατά την έναρξη των συναλλαγών και 
σταθεροποίηση έως απώλειες στη συνέχεια, καθώς τμήμα του επενδυτικού κοινού 
προχώρησε στην εξαργύρωση κερδών. Εξέλιξη, την οποία χαρακτήριζα ως 
φυσιολογική, δεδομένου του μίνι-ράλι που έχει κάνει το Χρηματιστήριο κατά τη 
διάρκεια των τελευταίων συνεδριάσεων. 

Πάντως, σημαντικό βάρος δέχθηκαν οι μετοχές του τραπεζικού τομέα, του τομέα 
των διαφόρων και των εταιριών συμμετοχών. Στον κατάλογο των "κερδισμένων" της 
ημέρας συμπεριλαμβάνεται η προνομιούχος μετοχή της εταιρίας Γενική Εμπορίου και 
Βιομηχανίας, της Εργάς, της ΕΤΜΑ, της Μπενρουμπή, η προνομιούχος της ΒΙΣ και 
η προνομιούχος Μπουτάρης. 

Αντίθετα, τις σημαντικότερες ποσοστιαίες ζημιές κατέγραψε η μετοχή της Κλωνατέξ, 
η προνομιούχος Παπουτσάνης, η Μεταλλοπλαστική Αγρινίου, η προν. Μουζάκης, η 
προν. Ιντεάλ και η προν. Βαλκάν Εξπόρτ. Τις υψηλότερες συναλλαγές σημείωσε η 
μετοχή του ΟΤΕ, της Τραπέζης Πίστεως, της Παπαστράτος, της Μυτιληναίος, της 
Εθνικής Τραπέζης και της εταιρίας του κλάδου πληροφορικής Αλτέκ.

