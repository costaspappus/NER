
Μικρή άνοδος


Η ΠΙΑ ανοδικές τάσεις χαρακτήρισαν τη χθεσινή συνεδρίαση, στη λήξη της οποίας ο 
Γενικός Δείκτης Τιμών κατέγραφε κέρδη 10,48 μονάδων ή 0,72% κλείνοντας στις 
1.518,51 μονάδες. Και τούτο ενώ συνολικά διακυμάνθηκε μεταξύ 1.504,91 και 
1.519,56 μονάδων. Η αξία συναλλαγών, παρά τη διακίνηση ορισμένων πακέτων με 
στόχο την καταγραφή υπεραξιών, δεν υπερέβη σημαντικά τα 18,14 δισ. δρχ. επί 4,24 
εκατ. τεμαχίων μετοχών που άλλαξαν χέρια. Εκ των 236 μετοχών που κινήθηκαν, οι 
118 έκλεισαν με κέρδη και οι 87 με ζημίες ενώ 31 δεν παρουσίασαν μεταβολή τιμής. 

Εκ των κλαδικών δεικτών τα ουσιαστικότερα κέρδη κατέγραψε εκείνος των εταιριών 
συμμετοχών. Οπως αναφέρουν έγκυρες χρηματιστηριακές πηγές, η χθεσινή εικόνα 
της αγοράς ήταν μάλλον "μικτή", καθώς δεν εμφανίζεται ουσιαστική κατεύθυνση 
των πραγμάτων. Εάν εξαιρεθούν τα πακέτα που διακινήθηκαν επί μετοχών της 
ασφαλιστικής εταιρίας Εθνική, της Εμπορικής Τραπέζης και της Δέλτα 
Πληροφορική, η αγορά ήταν μάλλον άτονη, με μόνη, ίσως εξαίρεση τη σχετική 
κινητικότητα των blue-chips. 

Συγκεκριμένα, η μετοχή της Εμπορικής κατέγραψε συναλλαγές άνω των 4,6 δισ. 
δρχ., της Εθνικής Ασφαλιστικής 2,15 δισ. δρχ., του ΟΤΕ 1,36 δισ. δρχ. και της 
Πίστεως 1,29 δισ. δρχ. Στο ανώτατο επιτρεπόμενο όριο της ημερήσιας διακύμανσής 
της έκλεισε χθες η τιμή της Γενικού Εμπορίου και Βιομηχανίας, της ΜΕΤΚΑ, η 
προνομιούχος της Τιτάν, η Ιατρικό Παλ. Φαλήρου, ενώ την ανοδική της πορεία 
συνέχισαν η Παρνασσός και η ΑΤΕΜΚΕ. 

Αντίθετα, τις σημαντικότερες ζημίες σημείωσε η προνομιούχος μετοχή της 
Ξυλεμπορία και της Μακ. Κλωστήρια, η κοινή και προνομιούχος της Τραπέζης 
Κεντρικής Ελλάδος, η κοινή Κυλ. Σραντόπουλος, η προνομιούχος Μπάρμπα Στάθης 
και η Καλπίνης Σίμος.

