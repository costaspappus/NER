ΜΕ ΤΗ ΔΗΜΟΠΡΑΣΙΑ ΟΜΟΛΟΓΩΝ 


"Ανακούφιση" για το Δημόσιο από τα 234 δισ. δρχ.

ΤΑ 234 δισ. δρχ. που συνέλεξε το Δημόσιο από τη χθεσινή δημοπρασία επταετών 
ομολόγων κυμαινόμενου επιτοκίου, συν τα 550 δισ. δρχ. που συμφώνησαν να 
τοποθετήσουν οι τράπεζες (με δέλεαρ τις αυξημένες προμήθειες) στα ετήσια έντοκα 
της 30.9.97 και, από εκεί και πέρα, όσα κεφάλαια τυχόν αποδώσει η ύψους 150 δισ. 
δρχ. διάθεση εντόκων στο ευρύ κοινό την Τρίτη 30 Σεπτεμβρίου, απάλλαξαν τις 
δημοσιονομικές αρχές από το... "άγχος" των δανειακών αναγκών του Δημοσίου για 
τον τρέχοντα μήνα, αφού αυτές πλέον υπερκαλύφθηκαν. 

Επόμενος πλέον "στόχος" η κάλυψη των αναγκών του Οκτωβρίου, που φθάνουν τα 
1,3 τρισ. δρχ., μέσω τεσσάρων εκδόσεων (διετή zero coupon στις 10 Οκτωβρίου, 
δημοπρασία ομολόγων στις 20 και στις 29 Οκτωβρίου και ετήσια έντοκα στις 31 
Οκτωβρίου). 

Στη χθεσινή δημοπρασία επταετών ομολόγων κυμαινόμενου επιτοκίου, οι 
προσφορές υπερκάλυψαν κατά 40% το ζητούμενο ποσό (180 δισ. δρχ.) και έγινε 
αποδεκτό ποσό ύψους 234 δισ. δρχ. με επιτόκια βάσης από 9,62% έως 9,75%. Το 
μέσο σταθμικό επιτόκιο διαμορφώθηκε στο 9,69% ακριβώς όσο και στη δημοπρασία 
της 29ης Ιουλίου και κοντά στην προηγούμενη δημοπρασία της 21ης Αυγούστου 
(9,65%). Χαρακτηριστικό είναι ότι το spread του επιτοκίου αυτού από το τρίμηνο 
Athibor μειώθηκε στο 1,39% χθες από 1,74% στη δημοπρασία του Αυγούστου και 
2,01% του Ιουλίου. 


