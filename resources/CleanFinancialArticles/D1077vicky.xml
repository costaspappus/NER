Περίεργες προβλέψεις της Merrill Lynch για τη Σοφοκλέους


ΔΥΣΟΙΩΝΕΣ προβλέψεις σχετικά με την πορεία της ελληνικής χρηματιστηριακής 
αγοράς κατά το επόμενο δωδεκάμηνο εκφράζει με έκθεσή του ο διεθνής 
χρηματοοικονομικός οίκος Merrill Lynch. 

Συγκεκριμένα, με έκθεσή του, την οποία δημοσιοποίησε χθες το ειδησεογραφικό 
πρακτορείο Reuters, προτείνεται να αποφεύγουν την ελληνική χρηματιστηριακή 
αγορά επί εξάμηνο έως δωδεκάμηνο, όσοι ενδιαφέρονται για μακροπρόθεσμες 
τοποθετήσεις. Αντ' αυτού, συνιστώνται οι "ταχύτερες" συναλλαγές με γνώμονα την 
άμεση αποκόμιση κέρδους. Σημειώνεται, πάντως, ότι αντίστοιχες προβλέψεις είχε 
εκφράσει η Merrill Lynch και στα τέλη του προηγούμενου έτους, όταν ο Γενικός 
Δείκτης Τιμών υστερούσε κατά περίπου 85% της σημερινής του αξίας. 

Στο μεταξύ, μικτή εικόνα παρουσίασε χθες η χρηματιστηριακή αγορά. Συγκεκριμένα, 
ο Γενικός Δείκτης Τιμών τερμάτισε τη συνεδρίαση στις 1.771,04 μονάδες, 
καταγράφοντας μικρή πτώση της τάξης του 0,33 της μονάδας ή 0,02%. Και τούτο 
ενώ η αξία συναλλαγών διαμορφώθηκε σε 28,61 δισ. δρχ. 


