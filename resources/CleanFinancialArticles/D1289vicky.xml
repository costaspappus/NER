ΜΕ ΣΥΝΤΟΜΟΥΣ ΑΠΟΚΛΕΙΣΜΟΥΣ 


"Ανταρτοπόλεμο" προωθούν οι αγρότες

Ρεπορτάζ: Μ. Παπανίδης 

ΤΗΝ ΤΑΚΤΙΚΗ του ανταρτοπόλεμου επέλεξαν τελικά οι αγρότες της Θεσσαλίας, 
που συνεχίζουν την αντιπαράθεσή τους με την κυβέρνηση ενώ χθες προέβησαν στην 
"πρώτη πράξη" του αποκλεισμού της εθνικής οδού, σε τρία σημεία. Τις επόμενες 
ημέρες, οι υπό κινητοποίηση αγρότες θα προκαλέσουν διαδοχικά ολιγόωρους 
αποκλεισμούς της εθνικής, κυρίως, οδού, αλλά και τεράστια αναστάτωση στις 
συγκοινωνίες και τις μεταφορές. 

Ετσι, αύριο προγραμματίζουν τη συμβολική κατάληψη των Τεμπών, με ιδιωτικά 
αυτοκίνητα και όχι τρακτέρ, ενώ τη σημαντικότερη εξέλιξη θα σηματοδοτήσει η 
κατάληψη του αεροδρομίου του Ηρακλείου της Κρήτης, την οποία θα επιχειρήσουν 
οι εκεί αγρότες. Από την πλευρά της, η κυβέρνηση, εμμένοντας στη θέση της για μη 
συνάντηση του πρωθυπουργού με τους αγρότες, εξετάζει τώρα το ενδεχόμενο 
συγκρότησης ειδικού κλιμακίου που θα μεταβεί για διαβουλεύσεις στα μπλόκα των 
αγροτών. 

Στο χορό των κινητοποιήσεων εισέρχονται από αύριο οι αλιείς και οι αγρότες του 
νομού Εβρου, ενώ στάση αναμονής τηρούν οι συνάδελφοί τους στη Μακεδονία. 
Παράλληλα, έως την Κυριακή το βράδυ, θα επιχειρηθεί, με συγκεντρώσεις στα 
Τρίκαλα, την Καρδίτσα και τη Λάρισα, με συναυλίες, ακόμη και με καταλήψεις 
σχολείων, η δραστηριοποίηση και άλλων αγροτών, ώστε να πυκνώσουν τα ήδη 
υπάρχοντα μπλόκα και να δημιουργηθούν νέα.

