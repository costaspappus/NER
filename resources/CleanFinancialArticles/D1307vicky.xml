ΑΠΟ ΤΟΝ Γ. ΠΑΠΑΝΤΩΝΙΟΥ 


Υποσχέσεις για "αλλαγή πορείας" στα ναυτιλιακά

Ρεπορτάζ: I. Λαζάρου 

ΕΛΠΙΔΕΣ για κινήσεις διορθωτικού χαρακτήρα στην ακολουθούμενη ναυτιλιακή 
πολιτική, με στόχο την ενδυνάμωση της ανταγωνιστικότητας του υπό ελληνική 
σημαία στόλου, δημιούργησε ο υπουργός Εθνικής Οικονομίας Γ. Παπαντωνίου στα 
μέλη της Επιτροπής Ναυτιλιακής Συνεργασίας (Greek Shipping Cooperation 
Committee), χθες, κατά τη διάρκεια γεύματος εργασίας, στο Λονδίνο. 

Ο κ. Παπαντωνίου, ύστερα από τις επισημάνσεις του προέδρου της Επιτροπής, I. 
Χατζηπατέρα, περί της ανταγωνιστικότητας του υπό ελληνική σημαία στόλου, αλλά 
και για τη γενικότερη ναυτιλιακή κρίση, αναγνώρισε την αγωνία της εφοπλιστικής 
κοινότητας για την τύχη του εθνικού νηολογίου, υποσχόμενος ότι μετά την 
επιστροφή του στην Ελλάδα θα συζητήσει με τον πρωθυπουργό Κ. Σημίτη, εκ νέου, 
το θέμα της στήριξης του εθνικού νηολογίου.

