Προσεκτικά βήματα...


ΚΑΙ ΑΝΑΜΕΝΟΜΕΝΗ και εύλογη υπήρξε η χθεσινή άνοδος των τιμών στο 
Χρηματιστήριο Αθηνών, αφού η ανάληψη της 28ης Ολυμπιάδας από την Αθήνα, 
πέραν της ευφορίας, αποτελεί οιωνό συνθηκών αναπτύξεως όλου του φάσματος της 
οικονομίας, από τον τουρισμό και τις κατασκευές, έως τα δημοσιονομικά και την 
απασχόληση. 

ΣΥΝΘΗΚΩΝ, που ασφαλώς θα επηρεάσουν θετικά πολλές εισηγμένες στο ΧΑΑ 
επιχειρήσεις, είτε αναφορικά με τον κύκλο εργασιών τους, είτε με τους δείκτες 
κερδοφορίας τους. 

ΔΕΝ ΠΡΕΠΕΙ ωστόσο, να λησμονούμε, ότι στα χρηματιστήρια δεν διαμορφώνονται 
τάσεις μόνο με βάση το εκάστοτε επικρατούν κλίμα. 

ΠΕΡΑΝ της ψυχολογίας, η οποία, όπως όλοι γνωρίζουμε, ούτε μετρήσιμο μέγεθος 
αποτελεί ούτε υπεσχημένη διάρκεια έχει, υπάρχουν δύο ακόμη κύριοι παράγοντες 
που καθορίζουν τις τάσεις: Η πορεία των επιχειρήσεων και το μακροοικονομικό 
περιβάλλον. 

ΚΑΛΟ θα είναι λοιπόν, ο οιοσδήποτε ενδιαφερόμενος αγοραστής (ή και πωλητής) 
να λαμβάνει υπόψη του και αυτούς τους παράγοντες, καθώς και τις 
προδιαγραφόμενες γύρω από εκείνους προοπτικές πριν αποφασίσει. Να γνωρίζει εν 
τέλει, τι "χαρτιά" (και τι ισολογισμούς, δείκτες, μεγέθη, υγιείς λογιστικές 
καταστάσεις καταρτίζουν οι αντίστοιχες εταιρίες) αγοράζει, ή που πάει η οικονομία 
(ελλείμματα, πληθωρισμός, επιτόκια, χρέος...). 

ΑΚΟΜΗ και εάν κάποιος "αυστηρός" αναγνώστης - αναλυτής ισολογισμών και 
κριτικός παρατηρητής του μακροοικονομικού γίγνεσθαι θα είχε λόγο να δίδει 
εντολές αγορών, τουλάχιστον θα είναι εκείνος ο κύριος υπεύθυνος της διαχείρισης 
του χαρτοφυλακίου του, και όχι το "ρεύμα των ημερών", για τα κέρδη που θα (ή δεν 
θα) αποκομίσει. 

ΑΚΟΜΗ, δεν θα πρέπει να παρασύρεται κανείς από τις πάμπολλες φήμες και... 
"πληροφορίες" για το πού θα φθάσει ο γενικός δείκτης, πόσο θα διαρκέσει η άνοδος 
κ.λπ., εάν δεν ακούσει από έγκυρα στόματα προβλέψεις και αναλύσεις, και όχι 
γενικά και αόριστα από ανώνυμες "πηγές" και "κύκλους", που ακόμη και 24 ώρες 
πριν από την ψηφοφορία στη Λωζάννη προέβλεπαν Ρώμη ή Καίηπ Τάουν...

