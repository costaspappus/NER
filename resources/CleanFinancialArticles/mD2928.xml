
Μικρές ανοδικές τάσεις


ΜΕ ΚΕΡΔΗ της τάξης των 12,34 μονάδων ή 0,86% έκλεισε χθες στις 1.451,64 
μονάδες ο Γενικός Δείκτης Τιμών του ΧΑΑ. Και τούτο ενώ διακυμάνθηκε μεταξύ 
1.434,49 και 1.458,60 μονάδων. Ο δείκτης FTSE/ASE-20, ο οποίος απαρτίζεται από 
μετοχές τραπεζών και εταιριών υψηλής κεφαλαιοποίησης, σημείωσε ουσιαστικότερη 
άνοδο της τάξης του 1,13% κλείνοντας στις 799,10 μονάδες. 

Η αξία συναλλαγών ανήλθε σε 18,42 δισ. δρχ. επί 6,27 εκατ. τεμάχια μετοχών που 
άλλαξαν χέρια. Εκ των 219 μετοχών που ακούστηκαν, οι 100 έκλεισαν με κέρδη και 
οι 99 με ζημίες ενώ 20 δεν παρουσίασαν μεταβολή τιμής έναντι του τελευταίου 
κλεισίματός τους. 

Στο μεταξύ, την πραγματοποίηση τοποθετήσεων επί της μετοχής του ΟΤΕ, προτείνει 
προς το διεθνές επενδυτικό κοινό, με έκθεση που εξέδωσε χθες, ο διεθνής 
χρηματοπιστωτικός Οίκος Credit Suisse First Boston (CSFB). Συγκεκριμένα η CSFB 
"αναβάθμισε" την πρότασή της σχετικά με τη μετοχή ΟΤΕ από διακράτησης σε 
αγοράς, ενώ "υποβάθμισε" εκείνη που αφορά τη μετοχή του βρετανικού 
τηλεπικοινωνιακού Οίκου British Telecommunications plc. από αγοράς σε 
διακράτησης. Η έκθεση της CSFB αφορούσε το σύνολο του ευρωπαϊκού 
τηλεπικοινωνιακού κλάδου και των εισηγμένων μετοχών των κατά τόπους εταιριών 
του χώρου. 

Στη λήξη της χθεσινής χρηματιστηριακής συνεδριάσεως, η μετοχή του ΟΤΕ 
κατέγραψε απώλειες 70 δρχ., κλείνοντας στις 5.530 δρχ. Πυκνές πράξεις, ωστόσο, 
παρουσίασε για ακόμη μία συνεδρίαση η μετοχή της Μυτιληναίος, της Ιντεάλ, της 
Αλλατίνη, της Τηλέτυπος, της Εμπορικής Τράπεζας, της Euromedica και της 
Θεσσαλικής. Την υψηλότερη αξία συναλλαγών σημείωσε η μετοχή της Εμπορικής 
Τραπέζης, την οποία ακολούθησε η Μυτιληναίος, η μετοχή της Εθνικής Τραπέζης, 
της Τρ. Εργασίας και της Τραπέζης Πίστεως. Με limit-up έκλεισε η Αφοί 
Λαμπρόπουλοι και για ακόμη μία συνεδρίαση η Μακ. - Θράκης.

