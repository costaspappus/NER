ΑΠΟ ΤΙΣ ΕΚΤΙΜΗΣΕΙΣ ΔΙΕΘΝΩΝ ΕΛΕΓΚΤΙΚΟ-ΟΙΚΟΝΟΜΙΚΩΝ ΟΙΚΩΝ 


Κλίμα τόνωσης της δραχμής...

Ρεπορτάζ: Δ. Σπυρόπουλος 

ΕΝΩ ΓΙΑ μία ακόμη φορά το "πολιτικό κόστος" καθοδηγεί την κοινοβουλευτική 
συμπεριφορά πολλών πολιτικών με αποτέλεσμα το διχασμό της πολιτικής 
φυσιογνωμίας των δύο μεγαλύτερων κομμάτων μας, η ελληνική οικονομία 
επανεξετάζεται από διεθνείς φορείς - με αφετηρία και κατάληξη τις επιπτώσεις στην 
οικονομία μας από την κρίση στην Ασία. 

Χθες το πρωί, ενώ στη Βουλή αναζητούνταν η "πατρότητα" του μανιφέστου της 
εσωκομματικής αντιπολίτευσης του ΠΑΣΟΚ, που φαίνεται να υιοθετείται από 
πολλούς, και την ίδια ώρα που η Νέα Δημοκρατία κατέληγε να ζητήσει απόρριψη της 
τροπολογίας για νομοθετική παρέμβαση στους κανονισμούς εργασίας των ΔΕΚΟ 
ώστε να επανέλθει στο κοινοβούλιο πρόταση συνολικής αντιμετώπισης των ΔΕΚΟ 
(δηλαδή, ούτε ψηφίζω, ούτε καταψηφίζω την τροπολογία ως κόμμα και δεν 
ευθύνομαι για τίποτα), στην Τράπεζα της Ελλάδος οι ελεγκτές της αμερικανικής 
εταιρίας "Moody's" αντλούσαν στοιχεία, κατέγραφαν απόψεις και συμπλήρωναν 
ερωτηματολόγια. Πρόκειται για μια εταιρία οι εκθέσεις της οποίας, κυρίως για τις 
εμπορικές τράπεζες, έχουν τη μεγαλύτερη απήχηση διεθνώς. 

Πρόσφατα η "Moody's" εξέφρασε "ανησυχία" λόγω της κρίσης στην ασιατική αγορά 
για σειρά γνωστών και μη εξαιρετέων τραπεζών της Ευρώπης, όπως η Credit 
Lyonnais, η Paribas, η BNP, η Commerzbank, η Deutsche Bank, η Dresdner Bank και 
η Standard Chartered. Βέβαια, το ελληνικό πιστωτικό σύστημα δεν έχει παρόμοιες -
όπως οι προαναφερόμενες τράπεζες- σχέσεις με τα κράτη της Ασίας, αλλά η ασιατική 
κρίση το επηρεάζει εδώ και τρεις μήνες και έπεται συνέχεια με τα υψηλά επιτόκια. 
Χθες, η Τράπεζα της Ελλάδος υποχρεώθηκε να απορροφήσει ρευστότητα 220 δισ. 
δρχ., προσφέροντας επιτόκιο 19%, που προστίθενται στα 150 δισ. δρχ. που 
απορρόφησε την προηγούμενη Τετάρτη με επιτόκιο επίσης 19%. 

Πέραν, όμως, αυτού η εκτίμηση των dealers είναι ότι η κρίση έχει συνέχεια, κάτι που 
αντανακλάται και στη διαμόρφωση του Athibor, που χθες ανέβηκε στο 20,85% για 
διάρκεια μηνός (από το 20,55% προχθές), ενώ είναι 21,13% για το δίμηνο και 
21,30% για το τρίμηνο. Αλλωστε με το ότι οι πιέσεις στη δραχμή θα συνεχισθούν και 
τους επόμενους 2-3 μήνες, συμφωνεί και η επίσης αμερικανική εταιρία Capital Link, 
που όμως τονίζει ότι εκτός από ορισμένα "επιθετικά χαρτοφυλάκια" οι περισσότεροι 
επενδυτές δεν βλέπουν υποτίμηση της δραχμής και θεωρούν "ξέσπασμα" τα 
ανεβοκατεβάσματα της τιμής του δολαρίου που, χθες, για παράδειγμα, στο fixing 
έπιασε τις 286,454 δρχ., από 283,840 δρχ. προχθές, ήτοι 2,56 δρχ. περισσότερο. 
Εκθέσεις, προτάσεις και προβλέψεις για την ελληνική οικονομία διατύπωσαν επίσης 
η Salomon Brothers (που τηρεί ουδέτερη θέση και ζητεί περισσότερες διαρθρωτικές 
αλλαγές) και η Merryll Lynch, που είναι περισσότερο απαισιόδοξη. Ομως όλοι -και 
αυτό έχει σημασία- συμφωνούν ότι οι μακροοικονομικές εξελίξεις και κυρίως αυτές 
που διέρχονται μέσω των μετοχοποιήσεων των ΔΕΚΟ (που συνιστούν και 
εξυγίανση) είναι θετικές. 

