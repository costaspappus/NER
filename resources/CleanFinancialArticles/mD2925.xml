
Οι ανοδικές τάσεις θα συνεχιστούν;


ΩΣ ΣΗΜΑΝΤΙΚΗ σε ό,τι αφορά στον προσδιορισμό της περαιτέρω πορείας της 
αγοράς, χαρακτηρίζεται η σημερινή χρηματιστηριακή συνεδρίαση, δεδομένου ότι 
διαμορφώνονται ήδη ευκαιρίες εξαργύρωσης βραχυπρόθεσμων κερδών. Τούτο 
υποστήριζαν χθες έγκυροι παρατηρητές της Σοφοκλέους, λίγο μετά τη λήξη της 
χρηματιστηριακής συνεδριάσεως, η οποία βρήκε τον Γενικό Δείκτη Τιμών με κέρδη 
24,42 μονάδων ή 1,73%, στο επίπεδο των 1.435,71 μονάδων. Συνολικά, ο 
κυριότερος χρηματιστηριακός δείκτης διακυμάνθηκε χθες μεταξύ 1.423,05 και 
1.439,35 μονάδων. Και τούτο ενώ ο δείκτης FTSE/ASE-20, o oποίος απαρτίζεται 
από μετοχές τραπεζών και εταιριών υψηλής κεφαλαιοποίησης έκλεισε με ελαφρά 
χαμηλότερα κέρδη της τάξης του 1,63% στις 788,87 μονάδες. 

Η αξία συναλλαγών ανήλθε σε 17,75 δισ. δρχ. επί 7,44 εκ. τεμάχια μετοχών. 
Συνολικά εκ των 240 μετοχών που κινήθηκαν, οι 156 έκλεισαν με κέρδη και οι 63 με 
απώλειες ενώ 21 δεν παρουσίασαν μεταβολή τιμής. Εντονη συναλλακτική 
δραστηριότητα παρουσίασε η μετοχή της Euromedica, την οποία ακολούθησε από 
πλευράς διακινηθέντων τεμαχίων, η μετοχή της Αλλατίνη, της Θεσσαλικής, της 
Τηλέτυπος, της Ιντεάλ, της Μυτιληναίος, της Βαλκάν και της Καμπάς. 

Την υψηλότερη αξία συναλλαγών κατέγραψε η μετοχή η Ιντρακόμ, την οποία 
ακολούθησε η 3Ε, η Euromedica, η Τηλέτυπος, το Ιατρικό Κέντρο και ο ΟΤΕ. Με 
limit-up έκλεισε χθες η κοινή και προνομιούχος μετοχή της Πλ. Μακεδονίας, η προν. 
της Ρόκας, η Γεν. Εμπορίου και Βιομηχανίας, η κοινή Εμπ. Δεσμός, η κοινή και 
προνομιούχος Παπουτσάνης, η Αθηνά, η Θεμελιοδομή και η Παίρης. Αντίθετα, τη 
σημαντικότερη ποσοστιαία κάμψη παρουσίασε η κοινή και προνομιούχος μετοχή της 
Ιντεάλ, την οποία ακολούθησε η Επ. Αναπτύξεως, η Δημητριάδη, η προνομιούχος 
Αλλατίνη και η Ηλιοφίν. 



