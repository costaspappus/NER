
ΕΝ ΑΝΑΜΟΝΗ ΤΗΣ ΑΥΡΙΑΝΗΣ ΑΠΟΦΑΣΗΣ


Ανοδικές τάσεις καταγράφηκαν χθες, στο πλαίσιο μιας μάλλον αδύναμης αγοράς, η 
συνολική αξία συναλλαγών της οποίας δεν ξεπέρασε τα 13,05 δισ. δρχ. Οπως 
αναφέρουν έγκυρες χρηματιστηριακές πηγές, η αγορά εμφανίζει ανοδικές τάσεις, που 
υπό κανονικές συνθήκες θα μπορούσαν να την ωθήσουν σε σημαντικά υψηλότερα 
επίπεδα. Ωστόσο, η διατήρηση της αξίας συναλλαγών στα μάλλον μέτρια επίπεδα 
όπου αυτή διαμορφώνεται, καθιστά σαφές ότι η Σοφοκλέους τηρεί στάση αναμονής 
ενόψει της αυριανής απόφασης σχετικά με την ανάληψη ή μη της διοργάνωσης της 
Ολυμπιάδας του 2004 από τη χώρα μας. Σε περίπτωση αρνητική, ουδείς πλέον 
αμφιβάλλει ότι θα σημειωθεί κάμψη τιμών, το μέγεθος της οποίας παραμένει 
απροσδιόριστο. 

Βεβαίως, όπως προσθέτουν, τότε θα υπάρξουν σημαντικές επενδυτικές ευκαιρίες, 
δεδομένου ότι μεσοπρόθεσμα η αγορά θα σημειώσει ουσιαστική άνοδο. Σε 
περίπτωση "επιτυχίας", οι ήδη σαφείς τάσεις ανόδου θα ενισχυθούν σημαντικά και ο 
γενικός δείκτης τιμών θα αρχίσει να καταρρίπτει το ένα μετά το άλλο τα ρεκόρ 
ανόδου. Πάντως, κατά τη διάρκεια της χθεσινής συνεδρίασης, ο κυριότερος 
χρηματιστηριακός δείκτης σημείωσε άνοδο 21,34 μονάδων, ή 1,38%, κλείνοντας 
στις 1.565,14 μονάδες, σε ελάχιστη απόσταση από τη μέγιστη ενδοσυνεδριακή του 
διακύμανση (1.551,09 - 1.567,02 μονάδες). Συνολικά, 3,32 εκατ. τεμάχια μετοχών 
άλλαξαν χέρια. 

Εκ των 232 μετοχών που κινήθηκαν, οι 147 έκλεισαν με κέρδη και οι 63 με 
απώλειες, ενώ 22 δεν παρουσίασαν μεταβολή τιμής. Με limit-up προεξόφλησε χθες η 
αγορά την εξαγορά της ΑΤΕΜΚΕ από τη Μέτων -μολονότι η υπόθεση δεν έχει 
ακόμη ολοκληρωθεί- γεγονός που εκτόξευσε και την τιμή της Παρνασσός, ως 
μητρικής της ΑΤΕΜΚΕ. Στο ανώτερο πλαφόν και η Θεσσαλική, για λόγους που 
παραμένουν άγνωστοι στη στήλη, ενώ θετική ειδησεογραφία περί αυξημένων κερδών 
ώθησε ανοδικά και την Babyland.

