Τα κριτήρια για τις επενδύσεις


Η ΤΕΛΕΥΤΑΙΑ έκθεση του Οργανισμού Ηνωμένων Εθνών για την πορεία των 
ξένων άμεσων επενδύσεων στον κόσμο παρουσιάζει εξαιρετικό ενδιαφέρον για δύο 
λόγους. 

ΠΡΩΤΟΝ, αποκαλύπτει τους ταχείς ρυθμούς διεθνοποίησης και συγκεντροποίησης 
της παραγωγής στα χέρια μερικών μεγάλων επιχειρήσεων ανεπτυγμένων, αλλά και 
αναπτυσσόμενων, χωρών, που διευκολύνουν με τη σειρά τους όσο μπορούν την 
τάση αυτή με τη φιλελευθεροποίηση καθώς και την απλοποίηση των επενδυτικών 
τους κανόνων και ρυθμίσεων. Μέσα από την εξωστρέφεια των επιχειρήσεων και το 
άνοιγμα των εθνικών οικονομιών, επιτυγχάνεται ένας νέος σύγχρονος και 
ανταγωνιστικότερος περιφερειακός καταμερισμός της εργασίας, στον οποίο και 
εναποθέτουν, κυβερνήσεις και εργαζόμενοι όλης της υδρογείου το αναπτυξιακό τους 
μέλλον. 

ΔΕΥΤΕΡΟΝ, υπογραμμίζει πως το βασικό κίνητρο για τη διενέργεια ξένων άμεσων 
επενδύσεων σε μια χώρα δεν είναι το χαμηλότερο κόστος εργασίας ή κάποιοι άλλοι 
παράγοντες, αλλά η πρόσβαση της επιχείρησης στην τοπική ή περιφερειακή αγορά. 

ΜΕ ΒΑΣΗ τις δύο αυτές κεντρικές διαπιστώσεις και τα στοιχεία που διαθέτει ο ΟΗΕ 
για τις άμεσες ξένες επενδύσεις στην Ελλάδα (στάσιμες καθόλη την τελευταία 
πενταετία στο 1 δισ. δολ. περίπου, σε αντίθεση με ό,τι συμβαίνει στην Ε.Ε. και τον 
κόσμο συνολικά), προκύπτει ένα βασικό συμπέρασμα: Η ελληνική αγορά δεν 
διαθέτει πλέον δυναμική ανάπτυξης ικανή να προσελκύσει ξένες επενδύσεις και ότι η 
αξιοποίηση των δυνατοτήτων που προσφέρει η βαλκανική αγορά είναι επί του 
παρόντος ανεπαρκής. 

ΚΑΙ ΣΕ ό,τι αφορά τη μη αξιοποίηση της βαλκανικής αγοράς, οι αιτίες είναι κυρίως 
εξωγενείς (κρίση σε Βουλγαρία, Αλβανία κ.ά.). Σχετικά, όμως, με τις εγχώριες 
δυνατότητες και προοπτικές, οι ευθύνες της επενδυτικής στασιμότητας δεν μπορεί 
παρά να αναζητηθούν μεταξύ μας. Και ο κατάλογος είναι μακρύς, με βασικούς 
πρωταίτιους την ατέρμονη και λαβυρινθώδη κρατική γραφειοκρατία (κεντρική και 
τοπική) και τη διαρθρωτική ακαμψία των σχέσεων εργασίας (περιορισμοί 
επιχειρηματικής ελευθερίας και άτυπος, αλλά έντονος, συνδικαλιστικός 
παρεμβατισμός).

