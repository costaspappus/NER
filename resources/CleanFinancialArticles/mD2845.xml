Προσοχή στο ισοζύγιο


Η ΟΡΙΑΚΗ βελτίωση που εμφάνισε το ισοζύγιο τρεχουσών συναλλαγών στο 
δεύτερο δίμηνο του 1997, αφ' ης στιγμής μάλιστα είχε προηγηθεί η αισθητή 
επιδείνωση του πρώτου διμήνου, δεν παρέχει απολύτως κανένα περιθώριο για 
εφησυχασμό.

ΠΟΣΟ μάλλον, όταν το "χαμένο έδαφος" του πρώτου διμήνου δεν καλύφθηκε τον 
Μάρτιο και τον Απρίλιο, με αποτέλεσμα το έλλειμμα του ισοζυγίου τρεχουσών 
συναλλαγών να έχει διευρυνθεί συνολικά στο πρώτο τετράμηνο κατά 21,3%.

ΠΙΘΑΝΟΣ εφησυχασμός δεν επιτρέπεται και για έναν ακόμη λόγο: η άνοδος του 
δολαρίου, που τον τελευταίο μήνα καταρρίπτει το ένα ιστορικό ρεκόρ μετά το άλλο 
έναντι της δραχμής, επιβαρύνει σε μεγάλο βαθμό μια χώρα της οποίας ο λόγος της 
αξίας εξαγωγών προς εισαγωγές βρίσκεται σταθερά μεταξύ 1:4,5 και 1:5.

ΤΟ ΚΑΤΑ πόσον υπάρχουν κίνδυνοι να επιδεινωθεί, υπ' αυτές τις συνθήκες, 
περαιτέρω το ισοζύγιο, όντως είναι ένα θέμα. Ομως, το αν και κατά πόσον είναι 
δυνατό να παρέμβουν η κυβέρνηση και η Τράπεζα της Ελλάδος, είναι ένα ζήτημα 
εντελώς διαφορετικό. Υπό την έννοια ότι δεν είναι δυνατόν να ληφθούν άμεσα μέτρα 
όπως από ορισμένους ελέχθη (δεν είναι δυνατόν να "διαταχθεί" συγκράτηση του 
δολαρίου, ούτε είναι δυνατόν να αναβαθμισθεί η ανταγωνιστικότητα από τη μία μέρα 
στην άλλη).

ΑΥΤΟ όμως που πρέπει να πράξουν και οι δύο φορείς, είναι να δημιουργήσουν τις 
συνθήκες εκείνες όπου η συμπίεση του κόστους παραγωγής, η ανάπτυξη και οι 
επιμέρους παρεμβάσεις στην αγορά να αυξήσουν την παραγωγικότητα και την 
ανταγωνιστικότητα της χώρας. Ωστε να μην είναι η οικονομία και τα ισοζύγια 
πληρωμών υποχείρια, ούτε μικρών ή μεγάλων συναλλαγματικών αναταραχών, ούτε 
απότομων διακυμάνσεων των συναλλαγματικών αποθεμάτων.

