
ΔΙΟΡΘΩΣΗ ΜΕ ΥΨΗΛΟ ΤΖΙΡΟ


Πτώση κατά -1,1% κατέγραψε χθες ο Γενικός Δείκτης της Σοφοκλέους. Η 
συνεδρίαση χαρακτηρίσθηκε από έντονη νευρικότητα και διακυμάνσεις, καθώς μια 
προσωρινή ανάκαμψη των τιμών στις μετοχές blue chip εκμηδενίστηκε υπό το βάρος 
των συνεχών πωλήσεων. Ο Γενικός Δείκτης της αγοράς έκλεισε στις 1.669,93 
μονάδες, ενώ οι πτωτικές τάσεις απεικονίσθηκαν και στους περισσότερους από τους 
επιμέρους δείκτες. Ελαφρά ενισχυμένοι έκλεισαν οι δείκτες των κατασκευαστικών 
και των διαφόρων με +0,68% και +0,55% αντίστοιχα, ενώ πτώση κατέγραψαν ο 
τραπεζικός (-1,52%) και ο βιομηχανικός (-0,51). 

Σημαντική υποχώρηση παρουσίασαν οι δείκτες των εταιριών χρηματοδοτικής 
μίσθωσης (-2,93%) και της Παράλληλης Αγοράς (-2,06%). Επί των 239 μετοχών που 
αποτέλεσαν αντικείμενο διαπραγμάτευσης, μόνο 48 έκλεισαν ανοδικά, 173 
κατέγραψαν πτώση και 18 παρέμειναν χωρίς μεταβολή. Η συνολική αξία των 
συναλλαγών άγγιξε τα 30 δισ. δρχ. (29,85 δισ.) επί 8,65 εκατ. τίτλων. Στα όρια της 
ανώτατης ημερήσιας ανόδου κινήθηκαν οι τίτλοι Εμπορικός Δεσμός (κο) με 8%, 
Βιοχάλκο (κο) με 7,97% και Παρνασσός Επιχειρήσεις (κο) με 7,94%. 

Στον αντίποδα βρέθηκαν η Τράπεζα Αθηνών (πο) με -7,97%, η SATO (π) με -7,95% 
και η ΒΙΣ (κο) με 7,93%. Τις υψηλότερες αξίες συναλλαγών παρουσίασαν οι τίτλοι 
του ΟΤΕ της Alpha Τραπέζης Πίστεως και της Βιοχάλκο. Από πλευράς όγκου 
διακινηθέντων τεμαχίων τις κορυφαίες θέσεις κατέλαβαν οι εταιρίες Βιοχάλκο 
ΑΕΓΕΚ και ΟΤΕ. Σημειώνεται ότι στο περιθώριο της συνεδρίασης διακινήθηκε 
πακέτο 2,5 εκατ. τίτλων της Βιοχάλκο στην τιμή των 1.500 δρχ.

