ΑΠΟ Κ. ΚΑΡΑΜΑΝΛΗ ΓΙΑ ΦΟΡΟΛΟΓΙΚΟ 


Σκληρή κριτική, πολλές προτάσεις

Η ΣΦΟΔΡΗ κριτική του κ. Καραμανλή -εντονότερη από ποτέ- στον πρωθυπουργό 
και την κυβερνητική οικονομική πολιτική αλλά και η παράθεση, για πρώτη φορά, 
συγκεκριμένων προτάσεων της Ν.Δ. για τη φορολογική πολιτική, χαρακτήρισαν τη 
χθεσινή συνεδρίαση του Κοινοβουλίου, όπου συζητείται το φορολογικό ν/σ. Ο κ. 
Καραμανλής στάθηκε ιδιαίτερα στην αγορά και διερωτήθηκε γιατί η κυβέρνηση 
επιχαίρει που φορολογεί τις επιχειρήσεις και τις επενδύσεις, γεγονός που έχει ως 
αποτέλεσμα το πάγωμα κάθε επενδυτικής δραστηριότητας, και μάλιστα την ώρα που 
αυτό είναι το ζητούμενο. 

Ως άμεση λύση, ο πρόεδρος της Ν.Δ. πρότεινε τον περιορισμό των δαπανών μέσω 
προϋπολογισμών μηδενικής βάσης και "επιτέλους αποκρατικοποιήσεις και τολμηρές 
διαρθρωτικές τομές". Εν συνεχεία, παρέθεσε τις προτάσεις της αξιωματικής 
αντιπολίτευσης, δηλώνοντας ταυτόχρονα ότι δεσμεύεται να τις εφαρμόσει ως 
κυβέρνηση. Ειδικότερα πρότεινε: φορολογικό σύστημα 4ετούς διάρκειας, 
απλοποίησή του, μείωση φορολογικών συντελεστών, διπλασιασμό αφορολόγητων 
ορίων, μείωση των κλιμακίων από 6 σε 3 και τιμαριθμοποίηση σε ετήσια βάση. 

Οσον αφορά τις επιχειρήσεις, ο κ. Καραμανλής πρότεινε: ενιαία φορολόγηση όλων 
των Α.Ε. με 35%, κλιμακωτή κατάργηση του 35% στις Ο.Ε. και ΕΠΕ, κατάργηση 
αντικειμενικών κριτηρίων, κατάργηση ΕΦΤΕ και φόρου συναλλαγών. Κλείνοντας 
τόνισε ότι η χώρα χρειάζεται "κυβέρνηση σοβαρότητας, υπευθυνότητας, 
εντιμότητας". Στον κ. Καραμανλή απάντησε ο κ. Γ. Παπαντωνίου, ο οποίος τον 
κατηγόρησε ως λαϊκιστή και έκανε λόγο για "προγραμματική γύμνια" της 
αξιωματικής αντιπολίτευσης, ενώ επιτέθηκε στον κ. Μ. Εβερτ χαρακτηρίζοντάς τον 
ως υβριστή. Ο υπουργός Οικονομικών επανέλαβε ότι "βρισκόμαστε στο τέλος του 
δύσκολου δρόμου" καθώς και ότι η κυβερνητική πολιτική διέπεται από "ισχυρότατη 
συνείδηση φορολογικής δικαιοσύνης".

