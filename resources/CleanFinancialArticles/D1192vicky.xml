Προσπάθεια περιορισμού του αθέμιτου ανταγωνισμού


Ρεπορτάζ: Β. Δανός 

ΣΥΓΚΡΟΥΣΗ συμφερόντων αναμένεται να προκαλέσει το σχέδιο νόμου για τον 
περιορισμό του αθέμιτου και παράνομου ανταγωνισμού που προωθεί τις ημέρες 
αυτές, έπειτα από κυοφορία 20 και πλέον μηνών, το υπουργείο Ανάπτυξης. Το 
σχέδιο πρόκειται σύντομα να κατατεθεί στη Βουλή για συζήτηση και ψήφιση και ήδη 
δόθηκε στα πολιτικά κόμματα και σε επιλεγμένα στελέχη του επιχειρηματικού 
κόσμου (όχι επίσημα σε οργανώσεις), για μια πρώτη εκτίμηση των προωθούμενων 
ρυθμίσεων. 

Το νομοσχέδιο, κατά την άποψη της ηγεσίας του υπουργείου, θα προσπαθήσει, με τις 
διατάξεις του, να εξυγιάνει την αγορά και να θεσπίσει κανόνες που θα προστατεύουν 
τον καταναλωτή, αλλά και τις επιχειρήσεις. Περιλαμβάνει 22 άρθρα και καλύπτει τη 
βασική έννοια του ανταγωνισμού, τις πρακτικές που θα πρέπει να αποφεύγονται από 
τις επιχειρήσεις, την αθέμιτη και παραπλανητική διαφήμιση, τις εμπιστευτικές 
πληροφορίες, τις εκπτώσεις και προσφορές, την προοδευτική κτήση πελατών με την 
υπόσχεση παροχής ειδικών εκπτώσεων ή άλλων παροχών, τη λιανική πώληση, τις 
ενδείξεις των εμπορευμάτων και, τέλος, το ποινικό μέρος (κυρώσεις). Το πλήρες 
κείμενο του νομοσχεδίου στη σελ. 7 στην έντυπη έκδοση.

