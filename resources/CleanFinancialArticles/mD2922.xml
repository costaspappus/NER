Σταθεροποιητικές τάσεις 


ΔΙΧΩΣ ουσιαστική μεταβολή τερμάτισε τη χθεσινή χρηματιστηριακή συνεδρίαση ο 
Γενικός Δείκτης Τιμών του ΧΑΑ. Συγκεκριμένα, μετά από αξιοσημείωτες 
ενδοσυνεδριακές διακυμάνσεις της τάξης του 2,53%, ο Γενικός Δείκτης Τιμών 
τερμάτισε χθες στις 1.426,08 μονάδες, καταγράφοντας ισχνές απώλειες που δεν 
υπερέβησαν το 0,06 της ακέραιας μονάδας. Και τούτο εν μέσω αυξημένων 
συναλλαγών ύψους 21,32 δισ. δρχ. επί 6,69 εκ. τεμαχίων μετοχών που άλλαξαν 
χέρια. 

Εκ των 241 μετοχών που κινήθηκαν, οι 114 έκλεισαν με κέρδη και οι 101 με 
απώλειες, ενώ 26 μετοχές δεν παρουσίαζαν μεταβολή τιμής στο πέρας των 
συναλλαγών. Οπως αναφέρουν έγκυρες πηγές του χώρου, κυρίαρχο σημείο της 
χθεσινής συνεδριάσεως υπήρξε η άντληση ποσού 313,5 δισ. δρχ. εκ μέρους της 
Τραπέζης της Ελλάδος, με επιτόκιο 20% για διάστημα 14 ημερών, γεγονός που 
περιόρισε σημαντικά την ρευστότητα του "συστήματος" και αναχαίτισε την έως τότε 
πτωτική πορεία των επιτοκίων στην διατραπεζική αγορά. 

Το γεγονός τροφοδότησε αρνητικές προσδοκίες στο Χρηματιστήριο, ιδίως σε ό,τι 
αφορά στις μετοχές των πιστωτικών ιδρυμάτων και αντέστρεψε τις έως τότε ανοδικές 
τάσεις της αγοράς. Σύμφωνα με τις ίδιες πηγές, η παρατεινόμενη αβεβαιότητα τόσο 
στα διεθνή χρηματιστήρια όσο και στην ελληνική αγορά χρήματος, θα συνεχίσει να 
αντικατοπτρίζεται στη χρηματιστηριακή αγορά. 

Ωστόσο, όπως προσθέτουν, το ΧΑΑ συνεχίζει να προσφέρει ιδιαίτερα αξιόλογες 
επενδυτικές ευκαιρίες, όπως η Sysware, η οποία καταγράφει κέρδη άνω του 41% 
κατά την διάρκεια του τελευταίου τριακονταημέρου, την κοινή Intrasoft με κέρδη 
38,89%, την Παίρης με 34,09% κ.α. Στη λήξη της χθεσινής συνεδριάσεως τα 
υψηλότερα ποσοστιαία κέρδη κατέγραψε η Susware με 7,99%, την οποία 
ακολούθησε η Αλουμίνιον Αττικής, η Μεταλλοπλαστική Αγρινίου, η προνομιούχος 
Παπουτσάνης και η Σάνυο>. Αντίθετα, με limit-down έκλεισε η κοινή και 
προνομιούχος Λεβεντέρης, η κοινή και προνομιούχος Πλ. Μακεδονίας και η 
Κέκροψ. 

