ΑΠΟΡΡΙΦΘΗΚΑΝ ΟΙ ΕΙΣΗΓΗΣΕΙΣ ΓΙΑ ΠΑΓΩΜΑ ΤΙΜΟΛΟΓΙΩΝ ΤΗ ΔΙΕΤΙΑ 
'98-'99 


Με μέτρο οι αυξήσεις από τις ΔΕΚΟ

Ρεπορτάζ: Δ. Σπυρόπουλος 

ΑΠΟΡΡΙΠΤΟΝΤΑΣ ως "λαϊκίστικες και οικονομικά αβάσιμες" απόψεις (που είχαν 
μεταφερθεί και από μερίδα του Τύπου") περί παγώματος των τιμολογίων των ΔΕΚΟ 
στη διετία 1998-99, ο πρωθυπουργός Κων. Σημίτης υιοθέτησε χθες εισήγηση του 
υπουργού Εθνικής Οικονομίας και Οικονομικών Γιάν. Παπαντωνίου για αυξήσεις 
στα τιμολόγια των ΔΕΚΟ στο "επίπεδο του πληθωρισμού και του κατά περίπτωση 
αναγκαίου λειτουργικού κόστους και πάντως όχι πάνω από την αύξηση του 
τιμαρίθμου". Οπως έγινε γνωστό, στην υπό τον πρωθυπουργό σύσκεψη τονίστηκε 
ότι "σαφώς και θα υπάρχουν συνέπειες για τις διοικήσεις εκείνες που το λειτουργικό 
κόστος των επιχειρήσεων που διοικούν θα ξεπεράσει την αύξηση του τιμαρίθμου". 

Η χθεσινή, πάντως, συνάντηση του πρωθυπουργού με τον υπουργό Εθνικής 
Οικονομίας μπορεί να αποτελέσει και την αφετηρία αλλαγής πλεύσεως της 
κυβερνήσεως στο χώρο των οικονομικών. Και αυτό γιατί υιοθετείται, πλέον, η αρχή 
της συμμετοχής ιδιωτικών κεφαλαίων στη χρηματοδότηση δημοσίων έργων, άποψη 
που είχε διατυπώσει κατ' αρχήν ο κ. Παπαντωνίου προ ημερών στο Χονγκ-Κονγκ 
στη Σύνοδο του ΔΝΤ. Το ειδικότερο αυτό θέμα θα συζητηθεί και σήμερα σε 
συνάντηση του υπουργού Εθνικής Οικονομίας με τον υπουργό ΠΕΧΩΔΕ Κων. 
Λαλιώτη. Κατά τη σημερινή συνάντηση θα εξεταστεί η πορεία υλοποιήσεως των 
μεγάλων έργων. 

Αναφορικά με την τιμολογιακή πολιτική των ΔΕΚΟ για το 1998, η κυβέρνηση 
προσανατολίζεται στην αποφυγή αυξήσεων στα τιμολόγια των ΔΕΚΟ στο πρώτο 
εξάμηνο, εκτός του ΟΤΕ, όπου υπάρχει σχετική πρόβλεψη στο νόμο για τη 
μετοχοποίηση. 

Πέραν της τιμολογιακής πολιτικής, στη χθεσινή σύσκεψη έγινε ιδιαίτερη αναφορά 
και στην εισοδηματική πολιτική των ΔΕΚΟ, όπου η κυβέρνηση θεωρεί ότι η 
αυστηρή τήρησή της το 1998 αποτελεί τον κρισιμότερο παράγοντα για την 
περαιτέρω αποκλιμάκωση του πληθωρισμού. Η πολιτική αυτή θα συμπληρωθεί με 
μια ταχύτερη πολιτική μετοχοποιήσεων Δημοσίων Επιχειρήσεων και Οργανισμών 
την επόμενη διετία. Προγραμματίζεται η εισαγωγή 10 ΔΕΚΟ στο Χρηματιστήριο, 
αρχής γενομένης από τη ΔΕΠ και τα καταστήματα αφορολογήτων ειδών. 

Το σοβαρότερο θέμα, πάντως, που συζητήθηκε στη χθεσινή σύσκεψη ήταν αυτό της 
συγχώνευσης ή κατάργησης δημοσίων φορέων. Ο υπουργός Εθνικής Οικονομίας και 
Οικονομικών Γ. Παπαντωνίου δήλωσε για το θέμα αυτό ότι τα οριστικά μέτρα θα 
ληφθούν σύντομα και τότε θα γίνουν οι σχετικές ανακοινώσεις. Ο υπουργός 
Εσωτερικών Αλ. Παπαδόπουλος ανέφερε ότι στη σύσκεψη δεν έγινε αξιολόγηση των 
δημοσίων φορέων που τελούν υπό συγχώνευση ή κατάργηση και πρόσθεσε ότι 
συζητήθηκαν διαδικαστικά θέματα. 

Πάντως, σύμφωνα με πληροφορίες, η κυβέρνηση έχει δρομολογήσει ήδη τις τελικές 
της αποφάσεις για το θέμα αυτό, ενώ φέρεται αποφασισμένη να μην υπάρξουν 
διαρροές μέχρι να γίνουν οι επίσημες ανακοινώσεις από τα αρμόδια υπουργεία. Και 
τούτο, διότι δεν αγνοεί το ενδεχόμενο των αντιδράσεων που ενδεχομένως να 
προκληθούν από διαρροές στον Τύπο ή τα μέσα μαζικής ενημέρωσης. 

Το βέβαιον είναι ότι οι εργαζόμενοι στους υπό συγχώνευση ή κατάργηση δημόσιους 
οργανισμούς θα μεταταγούν σε άλλες υπηρεσίες του Δημοσίου, όπως δηλώνουν 
κυβερνητικά στελέχη. 


