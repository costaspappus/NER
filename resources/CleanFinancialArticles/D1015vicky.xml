ΣΤΗΝ ΕΠΙΧΕΙΡΗΜΑΤΙΚΗ ΑΓΟΡΑ ΜΕΤΑ ΤΟ ΠΑΓΩΜΑ ΤΩΝ ΣΥΜΦΩΝΙΩΝ 


Ανησυχία για τις προγραμματικές

Ρεπορτάζ: Γ. Κράλογλου 

ΑΝΟΙΚΤΟ παραμένει για την επιχειρηματική αγορά, και ειδικότερα για τη 
βιομηχανία και τον ΣΕΒ , το σημαντικό και πολύπλευρο θέμα των προγραμματικών 
συμφωνιών ως προς το οποίο η κυβέρνηση εμφανίζεται με αισθητά 
διαφοροποιημένες θέσεις και κυρίως με "θολή" πρακτική. Το πάγωμα, μέσα στο 
καλοκαίρι, όλων των σχεδίων που οδηγούσαν σε μια νέα σειρά συμφωνιών της 
μορφής αυτής έχει ενοχλήσει αλλά και εκνευρίσει κύκλους της επιχειρηματικής 
αγοράς και των επενδυτών. 

Για τους εκπροσώπους της βιομηχανίας, αλλά και τους επενδυτές, που έχουν 
στηρίξει επενδυτικά σχέδια στην προσπάθεια ανανέωσης του θεσμού των 
προγραμματικών συμφωνιών (λίγο πριν από τη λήξη του δικαιώματος υπογραφής 
τέτοιας μορφής συμβάσεων και στους μεγάλους τομείς της ενέργειας, των 
τηλεπικοινωνιών και της ύδρευσης), είναι απαράδεκτη η αναποφασιστικότητα της 
κυβέρνησης και οι εμφανείς υπαναχωρήσεις μετά την πίεση που προκλήθηκε από το 
κλίμα σκανδαλολογίας. 

Ετσι, το τελευταίο τετράμηνο που απομένει μέχρι την οριστική λήξη (31/12/97) της 
προθεσμίας υπογραφής προγραμματικών συμφωνιών στους παραπάνω μεγάλους 
τομείς προμηθειών του Δημοσίου  χαρακτηρίζεται από τη βιομηχανία, ανεπαρκές για 
την εφαρμογή του θεσμού που υποσχέθηκε η κυβέρνηση, και ειδικότερα η υπουργός 
Ανάπτυξης  Βάσω Παπανδρέου , στις αρχές του χρόνου (εξασφαλίζοντας μάλιστα και 
το σχετικό νομοθετικό πλαίσιο), αν δεν υπάρξει τόλμη και αλλαγή της κυβερνητικής 
τακτικής. 

Προβλέπονται λοιπόν (σύμφωνα και με ασφαλείς πληροφορίες της "Εξπρές" ) 
ιδιαίτερα έντονες αντιδράσεις εκ μέρους της βιομηχανίας για το θέμα αυτό εντός του 
Σεπτεμβρίου και αφού, προηγουμένως, προσδιοριστούν οι αρχές της οικονομικής 
πολιτικής από τον πρωθυπουργό Κ. Σημίτη  με την ομιλία του στη ΔΕΘ .

