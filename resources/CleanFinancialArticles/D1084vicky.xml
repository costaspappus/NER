ΜΕ ΑΠΟΦΑΣΗ ΤΟΥ ΥΠΟΥΡΓΙΚΟΥ ΣΥΜΒΟΥΛΙΟΥ 


Στο Χρηματιστήριο το 20% της ΔΕΠ

Ρεπορτάζ: Π. Μητρούλια 

Η ΔΙΑΘΕΣΗ του 20% των μετοχών της ΔΕΠ στο Χρηματιστήριο, η αλλαγή του 
οργανωτικού σχήματος του ομίλου και η μετονομασία του σε Ελληνική Εταιρία 
Πετρελαίου αποφασίστηκαν χθες από το Υπουργικό Συμβούλιο, το οποίο ενέκρινε 
ομόφωνα τη σχετική πρόταση της υπουργού Ανάπτυξης Βάσως Παπανδρέου. Εως το 
τέλος Οκτωβρίου αναμένεται να έχει ολοκληρωθεί η κατάρτιση του νόμου που θα 
προβλέπει το νέο καταστατικό της ΔΕΠ για την υλοποίηση του οργανωτικού 
σχήματος του ομίλου, που εγκρίθηκε χθες από το Υπουργικό Συμβούλιο, ενώ έως τις 
30 Νοεμβρίου θα έχει ολοκληρωθεί η προετοιμασία για τη μετοχοποίηση, ώστε οι 
διαδικασίες της δημόσιας εγγραφής να μπορούν να γίνουν από την 1η Δεκεμβρίου 
και μετά. 

Ο χρόνος εισαγωγής του ομίλου στο Χρηματιστήριο θα εξαρτηθεί από τις συνθήκες 
της αγοράς και θα αποφασισθεί από την κυβέρνηση. Οι μετοχές της ΔΕΠ θα 
διατεθούν σε Ελληνες θεσμικούς και ιδιώτες επενδυτές με δημόσια εγγραφή, ενώ 
μέρος των μετοχών θα τοποθετηθεί σε θεσμικούς επενδυτές στο εξωτερικό, με 
περιορισμένη εγγραφή, σύμφωνα με τον Κανονισμό 144Α στο Χρηματιστήριο Αξιών 
της Νέας Υόρκης. Επίσης, μέρος των μετοχών θα διατεθεί στους εργαζόμενους, ενώ 
πρέπει να σημειωθεί ότι η αναδιοργάνωση δεν θα επιφέρει καμιά μείωση 
προσωπικού. 

Σημειώνεται, τέλος, ότι το Υπουργικό Συμβούλιο αποφάσισε επίσης τη διατήρηση 
του 15% των μετοχών της ΔΕΠΑ από τη ΔΕΠ (αρχικά προβλεπόταν ότι η ΔΕΠΑ θα 
παρέμενε εκτός ομίλου κατά 100%), προκειμένου ο τομέας ενέργειας να διατηρήσει 
την οικονομική συνοχή, αλλά και να υπάρχει η δυνατότητα διαμόρφωσης συνολικής 
ενεργειακής πολιτικής. 


