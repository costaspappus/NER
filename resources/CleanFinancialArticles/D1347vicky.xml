"Εσβησαν" τα χρέη του Σκαραμαγκά


ΤΟ ΣΥΜΒΟΥΛΙΟ Υπουργών Βιομηχανίας ενέκρινε χθες στο Λουξεμβούργο την 
πρόταση του αρμοδίου σε θέματα ανταγωνισμού επιτρόπου Κάρελ Βαν Μιρτ για την 
οριστική διαγραφή των χρεών των Ναυπηγείων Σκαραμαγκά. 

Οι "15" υιοθέτησαν την πρόταση κανονισμού που είχε υποβάλει η Επιτροπή σχετικά 
με τα ναυπηγεία που βρίσκονται υπό αναδιάρθρωση, στην οποία ζητούσε τη 
διαγραφή του συνόλου των χρεών για ναυπηγεία στην Ελλάδα (Σκαραμαγκά), τη 
Γερμανία και την Ισπανία. 

Η απόφαση για τη διαγραφή των χρεών των ναυπηγείων Σκαραμαγκά ελήφθη χωρίς 
αντιρρήσεις από τα άλλα κράτη μέλη. Αντίθετα, ορισμένοι υπουργοί και ιδιαιτέρως ο 
Γάλλος πρόβαλλαν αντιρρήσεις για τη διαγραφή των χρεών των ναυπηγείων της 
Ισπανίας και της Γερμανίας. 

Σχετικά με τα Ναυπηγεία Σκαραμαγκά, η πρόταση κανονισμού ανέφερε τα εξής 
(άρθρο 1): "Δύναται να θεωρηθεί συμβατή με τη Συνθήκη η χορήγηση ενίσχυσης υπό 
τη μορφή διαγραφής χρεών των "Ελληνικών Ναυπηγείων" μέχρι ανωτάτου ποσού 
54,526 δισ. δραχμών, εφόσον αντιστοιχεί σε χρέη σχετικά με ναυπηγικές εργασίες 
του ναυπηγείου επί εμπορικών πλοίων, όπως αυτά είχαν διαμορφωθεί στις 31 
Δεκεμβρίου 1991, επαυξημένα κατά τους τόκους και τις ποινές μέχρι τις 31 
Δεκεμβρίου 1996...". 

Η υπουργός Ανάπτυξης Β. Παπανδρέου χαρακτήρισε "θεμελιώδη" την κρατική 
ενίσχυση που χορηγήθηκε στα ναυπηγεία, τόσο για την επιβίωση των ναυπηγείων 
όσο και για την ολοκλήρωση της αναδιάρθρωσης του ελληνικού 
ναυπηγοεπισκευαστικού τομέα. Και τόνισε ότι με την έγκριση του Συμβουλίου 
"αίρεται η αβεβαιότητα σχετικά με τη διαγραφή των χρεών και δημιουργεί θετικές 
προϋποθέσεις για την πιστοληπτική ικανότητα της επιχείρησης".

