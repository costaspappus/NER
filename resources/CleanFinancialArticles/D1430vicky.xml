Υστέρηση 3% στα έσοδα το πρώτο εξάμηνο του '97


ΥΣΤΕΡΗΣΗ κατά 3% παρουσίασαν τα δημόσια έσοδα το α' εξάμηνο του 1997, αφού 
αυξήθηκαν κατά 12,23% έναντι στόχου 15,6% του Κρατικού Προϋπολογισμού και 
διαμορφώθηκαν στα 3,3 τρισ. δρχ., έναντι 3 τρισ. δρχ. του αντίστοιχου περυσινού 
εξαμήνου. Τα καθαρά φορολογικά έσοδα τον Ιούνιο αυξήθηκαν κατά 17,55% και 
διαμορφώθηκαν στα 389 δισ. δρχ. έναντι 331 δισ. δρχ. του Ιουνίου του 1996, ενώ τα 
τελωνειακά ανήλθαν στα 193 δισ. δρχ. έναντι 158 δισ. του Ιουνίου του 1996. 

Εξάλλου, η επιτάχυνση των διαδικασιών για την ψήφιση του νομοσχεδίου των 
ποινών από την Ολομέλεια της Βουλής ήταν το αντικείμενο της χθεσινής ευρείας 
σύσκεψης υπό τον κ. Δρυ, τη συμμετοχή του ειδικού γραμματέα του ΣΔΟΕ κ. 
Κανελλόπουλου, του γενικού γραμματέα του ΚΕΠΥΟ Π. Γεωργιάδη, καθώς και 
υπηρεσιακών παραγόντων. Νωρίτερα, κατά τη διάρκεια συσκέψεως με τους νέους 
διευθύνοντες συμβούλους της Κτηματικής Εταιρίας του Δημοσίου, αλλά και των 
καταστημάτων αφορολογήτων ειδών, ο κ. Δρυς ζήτησε την εντατικοποίηση των 
προσπαθειών για την αποπεράτωση του κτιρίου του ΚΕΠΥΟ με σκοπό την 
αναβάθμισή του για την εγκατάσταση των εφοριών.

