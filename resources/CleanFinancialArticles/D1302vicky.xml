Η ΚΥΒΕΡΝΗΣΗ ΔΗΛΩΝΕΙ ΑΠΟΦΑΣΙΣΜΕΝΗ ΝΑ ΠΡΟΧΩΡΗΣΕΙ ΣΕ 
ΔΙΑΡΘΡΩΤΙΚΕΣ ΑΛΛΑΓΕΣ 


Σύγκρουση, με κάθε κόστος...

Η ΚΥΒΕΡΝΗΣΗ δεν θα διστάσει να συγκρουσθεί με συμφέροντα και νοοτροπίες 
προκειμένου να προωθηθούν οι διαρθρωτικές αλλαγές που απαιτούνται στην πορεία 
προς την ΟΝΕ, αναλαμβάνοντας και το πολιτικό κόστος. Το μήνυμα αυτό έδωσε ο 
υπουργός Εθνικής Οικονομίας και Οικονομικών Γ. Παπαντωνίου, κατά τη διάρκεια 
επαφών του με οικονομικούς παράγοντες στο Λονδίνο. 

Ο υπουργός συναντήθηκε χθες με τον Βρετανό υπουργό Οικονομικών Γκ. Μπράουν 
καθώς και τον διοικητή της Τράπεζας της Αγγλίας Εντι Τζορτζ και δήλωσε ότι οι 
ξένοι οικονομικοί κύκλοι θεωρούν ως εφικτή την είσοδο της Ελλάδας στην 
Οικονομική και Νομισματική Ενωση το 2001, που σημαίνει ότι η Ελλάδα θα πληροί 
τα κριτήρια Σύγκλισης το 1999. 

Πάντως, στελέχη τραπεζών στη βρετανική πρωτεύουσα εκτιμούν ότι τα επιτόκια 
στην ελληνική αγορά θα παραμείνουν υψηλά για μεγάλο χρονικό διάστημα. Ο κ. 
Παπαντωνίου, ερωτηθείς για το χρόνο αποκλιμάκωσης των επιτοκίων, απέφυγε 
οποιαδήποτε πρόβλεψη και επισήμανε απλώς ότι η βελτίωση των συνθηκών στις 
αγορές της Ανατολής θα επηρεάσει θετικά και τα ελληνικά επιτόκια. 

Ο υπουργός, σε συνέντευξη Τύπου, αναφέρθηκε στην Ολυμπιακή Αεροπορία, 
τονίζοντας ότι η εταιρία είναι εκτεθειμένη στον διεθνή ανταγωνισμό και πως, εάν δεν 
ληφθούν μέτρα, το κόστος θα είναι μεγάλο, κυρίως για τους εργαζόμενους σε αυτήν. 

Ο κ. Παπαντωνίου ανέφερε ότι υπάρχει έντονο ενδιαφέρον εκ μέρους Βρετανών 
επιχειρηματιών για επενδύσεις στην Ελλάδα καθώς και για την ανάληψη κοινών 
επιχειρηματικών πρωτοβουλιών στη Βαλκανική και τις χώρες του Ευξείνου Πόντου. 
Τέλος, δημοσιοποίησε εκτιμήσεις ότι ο αριθμός των Βρετανών τουριστών που θα 
επισκεφθούν εφέτος την Ελλάδα θα σημειώσει αύξηση κατά 21-22% σε σύγκριση με 
το 1997.

