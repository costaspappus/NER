"Πόλεμος" Μηχανικής - ΥΠΕΧΩΔΕ για το Μετρό Θεσσαλονίκης


Ρεπορτάζ: Ν.Γ. Δρόσος 

ΣΕ ΑΝΟΙΚΤΟ "πόλεμο" εξελίσσεται η από μηνών υποβόσκουσα αντιπαράθεση 
μεταξύ της πολιτικής ηγεσίας του ΥΠΕΧΩΔΕ και της κοινοπραξίας "Μακεδονικό 
Μετρό", αναφορικά με το έργο του Μετρό Θεσσαλονίκης. 

Συγκεκριμένα, χθες κατά τη διάρκεια συνέντευξη Τύπου, ο κ. Πρ. Εμφιετζόγλου, 
πρόεδρος της κοινοπραξίας και της εισηγμένης κατασκευαστικής εταιρίας 
"Μηχανική", έκανε ευθέως λόγο για πλαστογραφία εγγράφου και παραποίηση 
στοιχείων, με στόχο την απόρριψη της κοινοπραξίας από το ΥΠΕΧΩΔΕ και την 
ανάθεση του έργου σε αλλοδαπή εταιρία. Ταυτόχρονα, προσέφυγε στη Δικαιοσύνη 
με την κατάθεση μηνυτήριου αναφοράς κατά παντός υπευθύνου σχετικά με την 
πλαστογράφηση των παραπάνω εγγράφων. 

Το θέμα έφερε χθες στη δημοσιότητα και πολιτική εφημερίδα, στην οποία η όλη 
υπόθεση χαρακτηρίζεται ως "υπόγειο κόλπο" εκ μέρους του ΥΠΕΧΩΔΕ. 

Από την πλευρά του το ΥΠΕΧΩΔΕ με ανακοίνωση που εξέδωσε αργά χθες το 
απόγευμα, απαντώντας στο δημοσίευμα της εφημερίδας, αλλά και στον κ. Π. 
Εμφιετζόγλου, υποστηρίζει ότι "δεν υπάρχουν πλαστά έγγραφα" καθώς και ότι "το 
ΥΠΕΧΩΔΕ δεν έχει να κρύψει τίποτε".

