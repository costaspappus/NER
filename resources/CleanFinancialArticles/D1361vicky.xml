Στροφή στα zero coupon


ΤΑ ΔΙΕΤΗ zero coupon φαίνεται να καθιερώνονται συν τω χρόνω μεταξύ των 
κυριοτέρων επιλογών για τοποθετήσεις δραχμικών κεφαλαίων από τους Ελληνες 
επενδυτές. 

Τούτο καταφαίνεται, αφενός, από τις χθεσινές εγγραφές για "διετή έντοκα", οι οποίες 
απέδωσαν στο Δημόσιο άνω των 350 δισ. δρχ. και, αφετέρου, από το γεγονός ότι οι 
συνολικές εκδόσεις τους, από την αρχή του έτους έως σήμερα, έχουν ήδη καλύψει το 
65% του ετήσιου στόχου για το 1997 (2 τρισ. δρχ.). Είναι, μάλιστα, χαρακτηριστικό 
ότι η χθεσινή έκδοση zero coupon αφορούσε τίτλους με μέση ετήσια απόδοση 9,9%, 
έναντι επιτοκίου 10,30% με το οποίο ανανεώθηκαν, χθες, τα ετήσια έντοκα. 

Με βάση τα δεδομένα αυτά, παράγοντες των αγορών χρήματος επιβεβαίωσαν την 
άποψη του υπουργείου Οικονομικών για "ιδιαίτερη επιτυχία που συνάντησε στην 
επενδυτική αγορά το νέο αυτό προϊόν", προσέθεσαν όμως ότι ως ένα βαθμό 
προσελκύουν επενδυτές οι οποίοι συνήθως τοποθετούσαν κεφάλαια σε έντοκα 
γραμμάτια. Απέδωσαν, μάλιστα, αυτήν την επιτυχία στις προσδοκίες των επενδυτών 
για δραστική αποκλιμάκωση του πληθωρισμού την επόμενη διετία, η οποία και 
συμπίπτει με τη διάρκεια των zero coupons.

