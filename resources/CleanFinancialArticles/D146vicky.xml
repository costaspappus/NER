
ΤΕΒ 


Αύξηση κερδοφορίας κατά 57,2% στο 9μηνο πέρυσι

ΣΗΜΑΝΤΙΚΗ βελτίωση, της τάξης του 57,2%, παρουσιάζει η κερδοφορία της 
εισηγμένης κατασκευαστικής εταιρίας "ΤΕΒ ΑΕ", βάσει της λογιστικής καταστάσεως 
εννεαμήνου 1997 που εξέδωσε πρόσφατα. 

Συγκεκριμένα, η εταιρία παρουσιάζει για την περίοδο Ιανουαρίου - Σεπτεμβρίου 
1997 κέρδη προ φόρων ύψους 808 εκατ. δρχ., έναντι 514 εκατ. δρχ. στο αντίστοιχο 
διάστημα του 1996, ενώ σε ενοποιημένη βάση τα κέρδη προ φόρων σημείωσαν 
αύξηση της τάξης του 126%, από 532 εκατ. δρχ. σε 1,2 δισ. δρχ., για τα ανάλογα 
διαστήματα. 

Ουσιαστική όμως ήταν και η αύξηση του κύκλου εργασιών της εταιρίας, από 5,3 δισ. 
δρχ. κατά το εννεάμηνο 1996, σε 6,8 δισ. δρχ. στο αντίστοιχο διάστημα του 1997. 

Στο μεταξύ, ποσό της τάξης των 57 δισ. δρχ. αντιπροσωπεύει το συνολικό 
ανεκτέλεστο υπόλοιπο έργων της εταιρίας, βάσει υπογεγραμμένων συμβάσεων. Και 
τούτο, μετά την εξασφάλιση νέου έργου προϋπολογισμού 16,5 δισ. δρχ., το οποίο 
αφορά στην κατασκευή τμήματος της "Εγνατίας Οδού", και συγκεκριμένα της 
παράκαμψης Καβάλας κ.ά. 

Παράλληλα, η ΤΕΒ ανέλαβε πρόσφατα το έργο της μεταστέγασης της Διεύθυνσης 
Καρτών της "Alpa Τραπέζης Πίστεως" στο κτίριο Παγκρατίου, το κόστος της οποίας 
ανέρχεται σε 137 εκατ. δρχ. Στο μεταξύ, κοινοπραξία, στην οποία συμμετέχει κατά 
το 1/3 η ΤΕΒ, ανακηρύχθηκε μειοδότης για την κατασκευή των τμημάτων "Αγία 
Αναστασία - αρχή Σήραγγας Δωδώνης" και "Τέλος Σήραγγας Δωδώνης - Πεδινή - 
Δροσοχώρι" της "Εγνατίας Οδού", συνολικού προϋπολογισμού 22,5 δισ. δρχ., και 
αναμένεται να υπογραφεί σύντομα η σχετική σύμβαση. 

Υπενθυμίζεται ότι στα μέσα Δεκεμβρίου υπεγράφησαν και όλες οι εκκρεμείς 
συμβάσεις για τη χρηματοδότηση του έργου της Ζεύξης Ρίου - Αντιρρίου, στο οποίο 
η ΤΕΒ συμμετέχει με ποσοστό 7,74%, και τέθηκε σε ισχύ η Σύμβαση Παραχώρησης 
του έργου, ενώ αμέσως μετά υπογράφηκε και η σύμβαση με την Ευρωπαϊκή Τράπεζα 
Επενδύσεων για τη δανειοδότηση του έργου του αυτοκινητοδρόμου Ελευσίνας - 
Σταυρού - Αεροδρομίου Σπάτων, στην κατασκευή του οποίου η ΤΕΒ συμμετέχει με 
ποσοστό 7,356%. 

Σημειώνεται τέλος ότι το σύνολο των ίδιων κεφαλαίων ανέρχεται σε 10 δισ. δρχ. και 
η σχέση ιδίων προς ξένα κεφάλαια διαμορφώνεται σε 10 προς 1, κάτι που 
αποδεικνύει την υγιή χρηματοοικονομική διάρθρωση της ΤΕΒ.

