ΕΥΡΩΠΑΪΚΗ ΕΠΙΤΡΟΠΗ ΚΑΤΑ ΕΛΛΑΔΑΣ 


Βέβαιη η καταδίκη μας για τα μεταχειρισμένα

ΣΤΙΣ 23 Οκτωβρίου στο Λουξεμβούργο, το Ευρωπαϊκό Δικαστήριο θα εκδώσει την 
οριστική απόφαση για την προσφυγή της Ευρωπαϊκής Επιτροπής κατά της Ελλάδας 
σχετικά με την υπερβολική φορολόγηση των εισαγόμενων μεταχειρισμένων 
αυτοκινήτων στην Ελλάδα. Η καταδίκη της Ελλάδας θεωρείται σχεδόν βέβαιη μετά 
την απόρριψη των επιχειρημάτων της κυβέρνησης, στις 26 Ιουνίου, από τον γενικό 
εισαγγελέα του Ευρωδικαστηρίου Αντόνιο Λα Πέργκολα. Αλλωστε, σπάνια το 
Ευρωδικαστήριο εκδίδει απόφαση αντίθετη με τις προτάσεις του γενικού εισαγγελέα. 
Ο κ. Λα Πέργκολα ζήτησε από την ολομέλεια του Δικαστηρίου να καταδικάσει την 
Ελλάδα, κρίνοντας ότι η ελληνική νομοθεσία σχετικά με τον ειδικό φόρο 
κατανάλωσης επιτρέπει δυσμενείς διακρίσεις εις βάρος των εισαγόμενων 
μεταχειρισμένων αυτοκινήτων. 


