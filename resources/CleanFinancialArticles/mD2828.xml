Υπάρχει διάλογος;


ΕΚ ΤΩΝ ΠΡΟΤΕΡΩΝ ήταν γνωστό πως τα θέματα που θα τεθούν στον κοινωνικό 
διάλογο υπό το πρίσμα των τεράστιων διεθνών αλλαγών και των αναγκών της 
ελληνικής οικονομίας θα προκαλέσουν κραδασμούς. 

ΚΡΑΔΑΣΜΟΥΣ διότι καμιά κοινωνική ομάδα ή τάξη εδώ στην Ελλάδα δεν φαίνεται 
διατεθειμένη να κάνει παραχωρήσεις από τα κεκτημένα της. 

ΑΛΙΜΟΝΟ όμως αν σήμερα όπου όλες οι ευρωπαϊκές χώρες αναζητούν 
βασανιστικά και ανταγωνιστικά λύσεις για τα μεγάλα προβλήματα που οι ανοιχτές 
οικονομίες δημιουργούν, όπως για παράδειγμα η ανεργία, ο διάλογος κυβέρνησης - 
εργαζομένων, εργοδοτών περιορισθεί σε μια απλή καταγραφή των αντιθέσεων. 

Σ' ΕΝΑΝ τέτοιου χαρακτήρα διάλογο, περισσότερο από κάθε άλλη φορά, κανένα 
θέμα δεν πρέπει να είναι ταμπού. 

ΟΥΤΕ το όριο συνταξιοδότησης, ούτε φυσικά οι αναζητήσεις εργασιακών σχέσεων 
που δεν θα αποτρέπουν τις ζητούμενες επενδύσεις που τόσο έχει ανάγκη η ελληνική 
οικονομία. 

ΓΙ' ΑΥΤΟ και η σπουδή του υπουργού Εργασίας να κλείνει τα θέματα που ανοίγουν, 
φοβούμενος τις αντιδράσεις, προκαλεί έκπληξη. Χθες μας είπε πως δεν υπάρχει 
κανένα θέμα, καμιά πρόταση για αλλαγή των ορίων συνταξιοδότησης, προχθές δεν 
υπήρχε θέμα ελαστικοποίησης της εργασίας, αύριο ποιος ξέρει τι. 

ΤΟΤΕ τι είδους διάλογος θα γίνει αν απ' την αρχή κλείσουν όλα τα θέματα ως 
απαραβίαστα; 

ΑΝ στους τομείς αυτούς δεν πρέπει να γίνουν αλλαγές ας είναι τουλάχιστον 
αποτέλεσμα του διαλόγου. 

ΑΛΛΟ αυτό όμως και άλλο να φοβόμαστε να συζητήσουμε ό,τι όλη η Ευρώπη 
συζητάει.

