Συνέπειες του δημογραφικού


ΣΤΗ ΔΕΚΑΕΤΙΑ του '80, το ασφαλιστικό σύστημα της χώρας εκτροχιάστηκε 
εξαιτίας των αθρόων παροχών και αλόγιστων ρυθμίσεων που αύξησαν με 
γεωμετρική πρόοδο τις δαπάνες και τα ελλείμματα των ταμείων. Ηλθε, λοιπόν, η 
μεταρρύθμιση του 1990-92 να ανακόψει την κατάρρευση, χωρίς όμως να αναστρέψει 
και τη σταδιακή επιδείνωση των οικονομικών του ασφαλιστικού μας συστήματος. 

ΕΤΣΙ, το 1996, και παρά την αντίθετη αίσθηση που υπάρχει εξαιτίας των ρευστών 
διαθεσίμων ορισμένων ταμείων ύψους 2% του ΑΕΠ (βλ. "λευκή τρύπα"), το 
συνολικό έλλειμμα του ασφαλιστικού συστήματος ανήλθε σε 4,5% του ΑΕΠ. Η 
αρνητική αυτή εξέλιξη οφείλεται σε διαρθρωτικά αίτια, κυρίως δε σε δημογραφικούς 
παράγοντες και στην αναντιστοιχία, πλέον, οικονομίας και δομών κοινωνικού 
κράτους. 

ΧΑΡΑΚΤΗΡΙΣΤΙΚΑ αναφέρουμε πως ο λόγος ηλικιακής εξάρτησης (δηλαδή οι άνω 
των 65 ετών ως ποσοστό του εργάσιμης ηλικίας πληθυσμού) προβλέπεται να 
αυξηθεί, από 25% σήμερα, σε 40% το 2030 και 61% το 2050. Εξαιτίας, μάλιστα, της 
υπογεννητικότητας και της γήρανσης /μακροζωίας του ελληνικού πληθυσμού, το 
ασφαλιστικό έλλειμμα στη χώρα μας προβλέπεται να αυξηθεί προοδευτικά από 4,5% 
σήμερα σε 14% το 2050 επιβαρύνοντας τη χώρα μας επαχθέστερα όλων των χωρών 
του ΟΟΣΑ. 

ΑΥΤΟ, λοιπόν, που φιλοδοξεί να κάνει η έκθεση Σπράου είναι να θέσει επί τάπητος 
το οξύ -εν δυνάμει- πρόβλημα που αντιμετωπίζει η οικονομία. Διότι, δεν είναι 
δυνατόν να αναζητάται κάθε φορά η λύση στην "εύκολη" διέξοδο των αυξήσεων των 
εισφορών (που πλήττουν επιχειρήσεις και εργαζόμενους) και την πραγματική μείωση 
των παροχών. Τέτοιες λύσεις, όπως και η αύξηση του ηλικιακού ορίου 
συνταξιοδότησης, είναι μεν μακροχρονίως αναπόφευκτες, όμως για να είναι 
αποτελεσματικές οφείλουν να ενταχθούν σε ένα συνολικό σχέδιο αναμόρφωσης του 
κοινωνικού κράτους και του ασφαλιστικού μας συστήματος που θα ξεκινά από τα 
βραχυχρόνια ζητήματα (αντιμετώπιση εισφοροδιαφυγής, αξιοποίηση των 
ασφαλιστικών διαθέσιμων κ.ά.) και θα προχωρεί σε διαρθρωτικές παρεμβάσεις και 
τομές (π.χ. στροφή από το αναδιανεμητικό προς το κεφαλαιοποιητικό σύστημα). 
Διαφορετικά, ο 21ος αιώνας θα μας βρει χωρίς Κράτος Πρόνοιας. 


