ΑΠΟ ΤΗΝ CARNIVAL 


Αντιπροσφορά στην Χανδρής για τα κρουαζιερόπλοια

ΠΡΟΤΑΣΗ 1.325 εκατ. δολαρίων προς την Celebrity Cruises (Χανδρής) έκανε η 
Carnival Corp., η μεγαλύτερη εταιρία κρουαζιερόπλοιων στον κόσμο. Η πρόταση της 
Carnival είναι κατά 25 εκατ. δολάρια βελτιωμένη έναντι του ανακοινωθέντος ποσού 
τής κατ' αρχήν συμφωνίας εξαγοράς της εταιρίας Χανδρή από την Royal Caribbean, η 
οποία είχε ανακοινωθεί προ εβδομάδας. 

Η συμφωνία με την Royal προβλέπει την καταβολή 500 εκατ. δολαρίων στη Χανδρής 
και επιπλέον την ανάληψη του χρέους των 800 εκατ. δολαρίων, που προέρχεται από 
το δανεισμό για τη ναυπήγηση των τεσσάρων κρουαζιερόπλοιων της Celebrity. 

Οι όροι της Carnival αναφέρουν την καταβολή 525 εκατ. δολαρίων μετρητοίς (cash) 
ή μετοχές και μετρητά και, επιπλέον, ανάληψη των δανείων (800 εκατ. δολ.). 

Με την κίνηση αυτή, η Carnival αποσκοπεί στη διατήρηση της δεσπόζουσας θέσης 
που κατέχει στη διεθνή αγορά κρουαζιέρων σε παγκόσμιο επίπεδο. Είναι μάλιστα 
γνωστό το ενδιαφέρον της Carnival για τη Celebrity από καιρό, πριν ακόμη 
ανακοινωθεί η κατ' αρχήν συμφωνία Royal - Celebrity (Χανδρής).

