Παρελθόν το φράγμα των 1.700 μονάδων


ΤΟ ΨΥΧΟΛΟΓΙΚΟ "φράγμα" των 1.700 μονάδων υπερπήδησε χθες ο Γενικός 
Δείκτης τιμών του ΧΑΑ, πραγματοποιώντας άλμα της τάξης του 1,33% εν μέσω 
αυξημένων συναλλαγών. Και τούτο ενώ οι "αθλητικές" επιδόσεις του 
πολυδιαφημισμένου νέου δείκτη FTSE/ASE - 20, ο οποίος είχε χθες την "παρθενική 
του" στην αγορά, εμφανίστηκαν καλύτερες. 

Συγκεκριμένα, με κέρδη της τάξης του 1,41% έκλεισε χθες στις 1.014,11 μονάδες, 
την πρώτη επίσημη συνεδρίαση στο ΧΑΑ, ο νέος δείκτης τιμών FTSE/ASE - 20 ενώ 
ο Γενικός Δείκτης Τιμών του ΧΑΑ κατέγραψε ελαφρά χαμηλότερα κέρδη της τάξης 
του 1,33% τερματίζοντας τη συνεδρίαση στις 1.716,24 μονάδες. Εγκυρες πηγές της 
χρηματιστηριακής αγοράς απέδιδαν τη χθεσινή άνοδο τιμών στη συνεχιζόμενη ροή 
βελτιωμένων αποτελεσμάτων εκ μέρους των εισηγμένων επιχειρήσεων αλλά και 
στην περιρρέουσα ρευστότητα που εμφανίζονται να έχουν αμοιβαία κεφάλαια που 
επενδύουν στο ΧΑΑ. 

Παράλληλα, οι ίδιες πηγές απέδιδαν την έντονη άνοδο της τάξης του 3,72%, που 
σημείωσε ο κλαδικός δείκτης των κατασκευαστικών εταιριών, στις αυξημένες 
προσδοκίες που τρέφει το επενδυτικό κοινό σε σχέση με τα οφέλη που θα έχουν οι 
κατασκευαστικές εταιρίες από την προώθηση των μεγάλων έργων. Στο ανώτατο 
επιτρεπόμενο όριο της ημερήσιας διακύμανσης της τιμής της έκλεισε τη χθεσινή 
συνεδρίαση η μετοχή της Ελληνικής Εταιρίας Εμφιαλώσεως. Ακολούθησε η Καμπάς, 
η Μακ. Κλωστήρια, η Βερνίκος Κόττερα, η Τέρνα, η Χάλυψ, η Ιονική Ξενοδοχειακή, 
η Σιγάλας και η Παίρης. 

Αντίθετα, τις σημαντικότερες ποσοστιαίες ζημιές κατέγραψε η μετοχή της Σάνυο την 
οποία ακολούθησε η προνομιούχος Μουζάκης, η προνομιούχος Ηλιοφίν, η 
προνομιούχος Αλλατίνη, η προνομιούχος Παπουτσάνης και η Inform Λύκος. Την 
υψηλότερη αξία συναλλαγών σημείωσε η μετοχή της εταιρίας Alpha Finance, της 
Εμπορικής Τραπέζης, της Ιντρακόμ, του ΟΤΕ, της Τραπέζης Πίστεως, της ΑΛΤΕΚ, 
της Τραπέζης Εργασίας και της Κτηματικής Τραπέζης. 


