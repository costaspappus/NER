Η λαίδη και ο Πατριάρχης!...


ΕΝ ΜΕΣΩ του κυνηγητού της λαίδης Νταϊάνας από ξηράς, αέρος και θαλάσσης, πώς 
να μιλήσεις για κάποια από τα σοβαρά προβλήματα που αντιμετωπίζει ο τόπος; 

ΑΥΤΗ είναι ίσως και η πιο ακριβής έκφραση. Ο τόπος! Διότι οι άνθρωποι του τόπου 
ουδόλως φαίνεται να ενδιαφέρονται, τουλάχιστον αυτή την εποχή, για τα σοβαρά 
προβλήματα. 

ΠΟΥ ΝΑ βρεις λοιπόν χρόνο να θέσεις στα media (που αφουγκράζονται τις 
διαθέσεις και τα ενδιαφέροντα του "καταναλωτικού" κοινού) θέματα σοβαρά, όπως 
για παράδειγμα αυτό της ανεργίας. Η ...σκυταλοδρομία μεταξύ του δόκτορα 
Νεμπιόλο, τον οποίο κάναμε με τα κρεμμυδάκια (νομίζουμε) και της πριγκίπισσας 
της Ουαλίας, που δεν λεει να εμφανισθεί στο κατάμεστο από κομάντος 
δημοσιογράφους Αιγαίο, δεν αφήνει κανένα περιθώριο. 

ΑΣΕ ΠΟΥ η λαίδη εξέθεσε τη σοβαρότητα των δελτίων ειδήσεων των καναλιών μας 
που για το χατίρι της αντί στις οκτώ και τριάντα, άντε στις οκτώ και είκοσι, άρχισαν 
στις οκτώ και δέκα χωρίς να παρουσιασθεί!... 

ΝΑ ΜΙΛΗΣΕΙΣ για το δολάριο; Ανώφελο. Στις ελληνικές παραλίες πληρώνουν σε 
δραχμές! Ούτε καν η εξαιρετικής σημασίας (από πολλές απόψεις) επίσκεψη του 
Οικουμενικού Πατριάρχη στη Χίο, δεν αντιμετωπίστηκε με την πρέπουσα σημασία. 

ΔΙΟΤΙ καλές και άγιες οι προσφωνήσεις των εκπροσώπων της κυβέρνησης και του 
χιώτικου λαού, μόνο που το παράπονο του προκαθήμενου της Ορθοδοξίας ήταν 
πολύ συγκεκριμένο και ως προς την ουσία και ως προς τους αποδέκτες. 

ΕΙΝΑΙ δυνατόν η Αθήνα και η Αρχιεπισκοπή της να συμπεριφέρεται με εχθρική 
ουδετερότητα απέναντι στο περικυκλωμένο από προβλήματα, δυσκολίες και εχθρούς 
Πατριαρχείο της Κωνσταντινουπόλεως και να θέλουμε εμείς να σέβεται το ρόλο και 
το κύρος του το Βατικανό; 

ΝΑ ΟΡΑΜΑΤΙΖΟΜΑΣΤΕ κάτω απ' αυτές τις συνθήκες οικουμενική πολιτική και 
πρωτοβουλίες; Ούτε γραφείο αντιπροσωπείας του Πατριαρχείου δεν υπάρχει στην 
Αθήνα! Σε διάφορα σπίτια πιστών φιλοξενούνται οι εκπρόσωποί του όταν, πολύ 
διακριτικά, έχουν να εκπληρώσουν κάποια εξαιρετικής σημασίας αποστολή. 

Η ΔΕΥΤΕΡΗ μετά την περσινή στην Πάτμο πρωτοβουλία του Πατριάρχη για το 
μεγάλο συνέδριο "Θρησκεία, Επιστήμη και Περιβάλλον" που είναι αφιερωμένο 
στους κινδύνους της Μαύρης Θάλασσας και αφορά 8 παρευξείνιες χώρες προχωρεί 
με απίστευτα εμπόδια και περιορισμένη βοήθεια. 

ΤΙ ΝΑ ΠΟΥΜΕ; Μας συγχωρείτε, Παναγιότατε, αλλά δεν είχαμε προβλέψει πως θα 
ερχόταν παρά δίπλα από τη Χίο η λαίδη Ντι;

