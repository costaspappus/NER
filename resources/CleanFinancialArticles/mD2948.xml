
ΣΤΑΘΕΡΟΠΟΙΗΤΙΚΕΣ ΤΑΣΕΙΣ ΣΤΟ ΧΑΑ


Ως "σταθεροποιητική" χαρακτηρίσθηκε η χθεσινή χρηματιστηριακή συνεδρίαση, στη 
λήξη της οποίας ο Γενικός Δείκτης Τιμών κατέγραφε ισχνά κέρδη της τάξης των 1,06 
μονάδων ή του 0,07% κλείνοντας στις 1.519,48 μονάδες. Και τούτο ενώ κατά τη 
διάρκεια της συνεδρίασης είχε διακυμανθεί μεταξύ 1.509,02 και 1.529,97 μονάδων. 

Η αξία συναλλαγών ανήλθε σε 25,66 δισ. δρχ. επί σχεδόν 8 εκατ. τεμαχίων 
μετοχικών τίτλων που άλλαξαν χέρια. Εκ των 253 μετοχών που κινήθηκαν, οι 150 
κατέγραψαν κέρδη και οι 85 απώλειες ενώ 18 δεν παρουσίασαν μεταβολή τιμής. 
Σειρά "πακέτων" διακινήθηκαν χειροκίνητα. Ενδεικτικά με τη μορφή πακέτου 
διακινήθηκαν μετοχές των εταιριών 3Ε, Alpha Τράπεζα Πίστεως, Πετζετάκις, κ.ά. 

Στο ανώτατο επιτρεπόμενο όριο της ημερήσιας διακύμανσης της τιμής της έκλεισε 
χθες η μετοχή της Αλλατίνη, της ΔΙΕΚΑΤ, της Δέλτα Πληροφορική, και η κοινή και 
προνομιούχος Βιοκαρπέτ. Αντίθετα, τις σημαντικότερες ζημίες κατέγραψε η προν. 
Ευρωπαϊκή Πίστη, η προν. Ρόκας, η Flexopack, η Εμπορικός Δεσμός και η Κέκροψ. 
Το συναλλακτικό ενδιαφέρον επικεντρώθηκε για ακόμη μια φορά στον τραπεζικό 
τομέα και συγκεκριμένα στη μετοχή της Πίστεως, της Εργασίας, της Εμπορικής, της 
Κτηματικής, της Ιονικής και της Εθνικής. 

Σαφές ήταν το ενδιαφέρον και για τη μετοχή του ΟΤΕ. Οπως επισημαίνουν 
χρηματιστηριακές πηγές, κατά τη συνεδρίαση εκδηλώθηκαν τάσεις εξαργύρωσης 
κερδών επί μετοχών του τραπεζικού τομέα, ενώ αντίθετα ενισχύθηκαν εκείνες του 
κατασκευαστικού. Εξέλιξη εν πολλοίς αναμενόμενη υπό το "φως" της ραγδαίας 
ανόδου που έχουν σημειώσει από την αρχή του έτους οι μετοχές των τραπεζών και 
των εταιριών υψηλής κεφαλαιοποίησης. 

Η εικόνα, όπως προσθέτουν οι ίδιες πηγές, που έδωσε χθες η αγορά ήταν "μικτή" 
καθώς από τη μία πλευρά υπήρχαν νέες τοποθετήσεις αλλά και ρευστοποιήσεις προς 
εξαργύρωση κερδών.

