"Πλησιάζει" η τελική εισήγηση για την Κρήτης


ΕΝΔΕΧΟΜΕΝΩΣ και σήμερα να συνέλθει η Επιτροπή Αξιολόγησης Προσφορών 
για την πώληση της Τράπεζας Κρήτης, προκειμένου να διαμορφώσει την τελική της 
εισήγηση αναφορικά με την προσφορά της Τράπεζας Πειραιώς. Σύμφωνα με 
δημοσιογραφικές πληροφορίες, μετά τις συναντήσεις που είχε με τον πρόεδρο της 
Τράπεζας Πειραιώς, Μιχάλη Σάλλα, ο πρόεδρος της Επιτροπής Κωνσταντίνος 
Τσάλτας και τις διευκρινίσεις που εδόθησαν, κυρίως από πλευράς Πειραιώς, 
"εξομαλύνθηκε" η προσφορά και το μόνο που απομένει πλέον είναι το ζήτημα που 
αναφέρεται στην εξασφάλιση των θέσεων των εργαζομένων σήμερα στην Κρήτης. 
Οπως δηλώθηκε στην "Εξπρές" από υπεύθυνη πηγή, το θέμα χρήζει πολιτικής 
κάλυψης. Ανεπιβεβαίωτες πληροφορίες μιλούν για την ανάγκη απολύσεως περίπου 
300 εργαζομένων. 

Σύμφωνα με τις ίδιες πληροφορίες, τα συνδικαλιστικά όργανα έχουν προετοιμαστεί 
για να αποδεχθούν μια σχετική "ρύθμιση" που έτσι δεν θα αποτελούσε ανυπέρβλητο 
εμπόδιο για την πώληση της Τράπεζας Κρήτης. 

Οι ίδιες πληροφορίες αναφέρουν επίσης ότι η σχετική εργασιακού περιεχομένου 
ρύθμιση έρχεται μετά την ικανοποίηση εκ μέρους των τραπεζών αιτήματος της 
ΟΤΟΕ με βάση το οποίο οι τραπεζοϋπάλληλοι που βρίσκονται σε συνδικαλιστική 
απόσπαση προάγονται και κατ' εκλογή με δεδομένο ότι ο χρόνος της απόσπασης 
λογίζεται ως ευδόκιμη υπηρεσία. Αρκεί για την κατ' εκλογή προαγωγή, ο 
συνδικαλιστής εργαζόμενος να έχει εκλεγεί σε τρεις εκλογικές αναμετρήσεις! Εξ 
όσων είναι γνωστά, παρόμοια ρύθμιση δεν ισχύει για συνδικαλιστές κανενός άλλου 
κλάδου της οικονομίας. 


