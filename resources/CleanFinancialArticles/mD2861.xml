Αλλο αύριο δεν υπάρχει...


ΜΕ ΕΝΔΙΑΦΕΡΟΝ αναμενόταν η (χθεσινή) συνέντευξη το κ. Παπαντωνίου. Οι 
τελευταίες δημόσιες διενέξεις και διαφορές με επίκεντρο την ομαλή εκτέλεση και τη 
σύνταξη του νέου προϋπολογισμού, είχαν δημιουργήσει ατμόσφαιρα και φυσικά 
ερωτήματα. Περιμέναμε και τον υπουργό να μιλήσει. Ο υπουργός είπε όσα ήθελε ή 
έκρινε σκόπιμο να πει και όσοι περίμεναν κάτι σημαντικό θα αναμείνουν λίγο ακόμα 
ως τις αρχές Σεπτεμβρίου και την καθιερωμένη βαρυσήμαντη ομιλία του 
πρωθυπουργού στη Διεθνή Εκθεση της Θεσσαλονίκης. Ούτως ή άλλως όλοι οι περί 
τα οικονομικά αρμόδιοι έχουν μεταθέσει όλες τις αποφάσεις που απαιτούνται, ώστε 
η ελληνική οικονομία να ανταποκριθεί εγκαίρως στους στόχους του Μάαστριχτ, για 
το 1998. 

ΤΟ ΤΙ θα πρωτοπρολάβουμε να κάνουμε μέσα σ' ένα χρόνο και πότε θα εισπράξουμε 
(από τις αποφάσεις που θα ληφθούν) τα αποτελέσματα, που προκύπτουν σε βάθος 
χρόνου, δεν είναι του παρόντος. 

ΕΔΩ που έχουμε φθάσει, το θέμα είναι σχετικά απλό, αφού είναι γνωστό -
γνωστότατο- τι μέτρα χρειάζονται για να προσεγγίσουμε τους στόχους. 

ΟΤΑΝ σ' όλες τις διεθνείς εκθέσεις, εδώ και χρόνια, μας συστήνουν να 
προχωρήσουμε ταχύτατα σε αποκρατικοποιήσεις και περιορισμό του δημόσιου τομέα 
και εμείς, ενώ πρέπει να τρέχουμε με όση δύναμη διαθέτουμε μένουμε στο 
σημειωτόν, μόνο με αλχημείες και για περιορισμένο χρόνο μπορεί να κρύβουμε την 
πραγματικότητα, κοροϊδεύοντας φυσικά τους εαυτούς μας. 

ΑΝ ΔΕΝ είναι στην αρμοδιότητα του υπουργού Εθνικής Οικονομίας να μιλήσει γι' 
αυτά και πρέπει οι αποφάσεις να ανακοινωθούν απ' τον πρωθυπουργό, ας κάνουμε 
υπομονή λίγο ακόμα. 

ΑΛΛΩΣΤΕ σ' αυτόν τον τόπο οι πολιτικοί απ' τον ελληνικό λαό δύο πράγματα 
ζητούν τα τελευταία χρόνια. 

ΘΥΣΙΕΣ και υπομονή. 

ΕΜΕΙΣ απλώς να θυμίσουμε σε όλους πως η αναβλητικότητα και οι μεταθέσεις των 
προβλημάτων για το αύριο είναι πλέον ξεπερασμένες, καθώς το δικό τους "αύριο", 
είναι ήδη χθες!

