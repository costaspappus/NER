"Εκτόξευση" συναλλαγών


ΣΕ ΣΗΜΕΙΟ "αντίστασης", όπως ονομάζουν οι τεχνικοί αναλυτές το επίπεδο 
έναρξης ρευστοποιήσεων, αναδείχθηκαν χθες οι 1.800 μονάδες του Γενικού Δείκτη 
Τιμών του ΧΑΑ. Και τούτο, εξαιτίας του κύματος πωλήσεων που συνόδευσε την 
αναρρίχηση του χρηματιστηριακού δείκτη στο επίπεδο αυτό, και τη "βουτιά" που 
έκαναν οι τιμές των μετοχών στη συνέχεια. Ειδικότερα, παρά τις έντονες 
διακυμάνσεις του χθες, ο Γενικός Δείκτης Τιμών κατόρθωσε να κλείσει στις 1.779,64 
μονάδες, καταγράφοντας ελαφρά θετική διαφοροποίηση της τάξης του 0,29 της 
ακεραίου μονάδος ή 0,02%. Και τούτο ενώ η ενδοσυνεδριακή του διακύμανση ήταν 
μεταξύ 1.773,04 και 1.800,60 μονάδων. 

Ο δείκτης FTSE/ASE, που αποτελείται από 20 επίλεκτες μετοχές εταιριών υψηλής 
κεφαλαιοποίησης, έκλεισε στις 1.046,64 μονάδες, με άνοδο 3,56 μονάδων ή 0,34%. 
Η αξία συναλλαγών ήταν υψηλή, καθώς διαμορφώθηκε σε 48,76 δισ. δρχ. με 
πρωταγωνιστή τον όμιλο Στασινόπουλου και ειδικότερα τις "χειροκίνητες" 
συναλλαγές (πακέτα) επί των "ΣΙΔΕΝΟΡ" και "ΕΛΒΑΛ". 

Συγκεκριμένα, συνολικά διακινήθηκαν 2,74 εκατ. τεμάχια μετοχών της ΕΛΒΑΛ 
αξίας 8,27 δισ. δρχ. και 537.160 τεμάχια ΣΙΔΕΝΟΡ αξίας 8,4 δισ. δρχ. Τις σχετικές 
πράξεις πραγματοποίησαν οι χρηματιστηριακές εταιρίες Εθνική, Alpha, Σίγμα, 
Telesis, Euroxx, Κερδώος Ερμής και Κύκλος. Σύμφωνα με χρηματιστηριακές πηγές, 
τα "πακέτα" εντάσσονται στο πλαίσιο διαδικασιών καταγραφής υπεραξιών και 
ενδοοικογενειακών μεταβιβάσεων. Συνολικά 11,81 εκατ. τεμάχια μετοχών άλλαξαν 
χθες χέρια στο ΧΑΑ.

Εκ των 250 μετοχών που κινήθηκαν, οι 123 έκλεισαν με κέρδη και οι 102 με ζημίες, 
ενώ 25 δεν παρουσίασαν μεταβολή τιμής. Εντονη κινητικότητα παρουσίασαν επίσης 
οι μετοχές της Metrolife, του Ιατρικού Κέντρου Π. Φαλήρου, της Μυτιληναίος, του 
ΟΤΕ και της ΕΒΖ. Στο ανώτερο πλαφόν τερμάτισε η μετοχή της Intertech, η προν. 
της Μπουτάρης, η κοινή Ηλιοφίν, η Αιολική και η κοινή Ευρωπαϊκή Πίστη. Τις 
σημαντικότερες ζημίες κατέγραψε η Ridenco και η Μοχλός. 



