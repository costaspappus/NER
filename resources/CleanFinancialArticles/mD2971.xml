
ΣΗΜΑΝΤΙΚΕΣ ΡΕΥΣΤΟΠΟΙΗΣΕΙΣ ΣΤΟ ΧΑΑ


Σαφή υποχώρηση, της τάξης των 31,43 μονάδων ή 1,94% σημείωσε χθες ο Γενικός 
Δείκτης Τιμών του ΧΑΑ, κλείνοντας στις 1.592,01 μονάδες. Ο νεοεκπονηθείς 
δείκτης FTSE/ASE, σημείωσε οριακά σημαντικότερη πτώση, της τάξης του 1,99% 
κλείνοντας στις 233,40 μονάδες. Πέραν της πτώσης, βασικό χαρακτηριστικό της 
χθεσινής χρηματιστηριακής συνεδρίασης ήταν η σχετικά χαμηλή αξία συναλλαγών, η 
οποία δεν υπερέβη τα 11,8 δισ. δρχ. επί 3,31 εκατ. τεμαχίων μετοχικών τίτλων που 
άλλαξαν χέρια. 

Συνολικά εκ των 223 μετοχών που κινήθηκαν, οι 45 έκλεισαν με κέρδη και οι 163 με 
ζημία ενώ 15 δεν παρουσίασαν μεταβολή τιμής. Οπως επισημαίνουν έγκυρες 
χρηματιστηριακές πηγές, η χθεσινή εξέλιξη εκτιμάται -εν πολλοίς ως αναμενόμενη, 
υπό το φως των πρόσφατων κερδών του Γενικού Δείκτη, που διαμορφώνεται 
περίπου σε 100 μονάδες, αλλά και της ευρύτερης ανόδου του από την αρχή του 
έτους. Σύμφωνα με τις ίδιες πηγές, πέραν των ρευστοποιήσεων προς αποκομιδή 
κερδών, στη χθεσινή κάμψη τιμών συνέβαλαν και ρευστοποιήσεις που συνδέονταν 
με την επιτυχή έκδοση των τίτλων του Δημοσίου, επίσης χθες. 

Κατά τα λοιπά, έντονη κινητικότητα αλλά και σχετικά κέρδη σημείωσε χθες η μετοχή 
της Τραπέζης Κεντρικής Ελλάδος, της Τραπέζης Αττικής και της Τραπέζης 
Πειραιώς, μάλλον ως εξαίρεση στον τραπεζικό κλάδο, ο οποίος ως σύνολο υπέστη 
πλήγμα της τάξης του 1,94%. Ειδικότερα, σημαντικές απώλειες κατέγραψε η μετοχή 
της Πίστεως, της Εθνικής, της Εργασίας, της Εμπορικής, της Κτηματικής καθώς και 
των εταιριών Τιτάν και ΟΤΕ, το σύνολο των blue-chips, δηλαδή, που είχαν 
κυριαρχήσει κατά την άνοδο που προηγήθηκε. 

Η δεύτερη συνεδρίαση της νεοεισαχθείσης "Αγροτικός Οίκος Σπύρος" επιφύλασσε 
ζημία της τάξης του 7,69%, ενώ αντίθετα, σχεδόν με limit-up έκλεισε χθες η 
προνομιούχος μετοχή της Μπουτάρης, της Κλαουδάτος και της ΕΣΧΑ. Στο 
κατώτερο πλαφόν έκλεισε χθες η μετοχή της Βιοσώλ.

