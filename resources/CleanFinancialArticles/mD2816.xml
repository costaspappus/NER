Και ονομαστική και πραγματική σύγκλιση 


ΜΠΟΡΕΙ η ελληνική οικονομία να απέχει ακόμη από τους στόχους του 
Προγράμματος Σύγκλισης (ΠΣ) σύμφωνα με τις τελευταίες προβλέψεις της 
Ευρωπαϊκής Επιτροπής, όμως την ίδια στιγμή είναι εμφανές πως συγκλίνει προς τις 
επιδόσεις του μέσου όρου της Ε.Ε. τη διετία 1997-98. 

ΣΥΓΚΕΚΡΙΜΕΝΑ, η διαφορά πληθωρισμού θα περιορισθεί το 1997 σε 3,8 
εκατοστιαίες μονάδες και το 1998 σε 2,6 μονάδες. Επίσης, η διαφορά μεγέθους στο 
δημόσιο έλλειμμα θα είναι μόλις 2 μονάδες του ΑΕΠ το 1997 και 0,9 μονάδες το 
1998, ενώ η διαφορά επιτοκίων θα μειωθεί σε 4,3 μονάδες το 1997 και 2,1 μονάδες 
το 1998. Παρομοίως, ενώ το δημόσιο χρέος ως ποσοστό του ΑΕΠ προβλέπεται στην 
Ελλάδα να υποχωρήσει κατά 3,4 μονάδες, στην Ε.Ε. θα μείνει ουσιαστικά 
αμετάβλητο. 

ΑΠΟ τα παραπάνω στοιχεία προκύπτει πως τη διετία 1997-98, η ονομαστική 
σύγκλιση της ελληνικής οικονομίας θα συνεχισθεί με ταχείς ρυθμούς, αν και όχι όσο 
χρειάζεται για να πιαστούν οι στόχοι του ΠΣ. Ταυτόχρονα, ο ρυθμός αύξησης του 
ΑΕΠ στην Ελλάδα θα είναι ταχύτερος αυτού στην Ε.Ε., με αποτέλεσμα η 
πραγματική σύγκλιση για την ελληνική οικονομία να είναι γεγονός για τρία 
συνεχόμενα έτη. 

ΟΙ ΔΙΑΠΙΣΤΩΣΕΙΣ αυτές δεν είναι μικρής σημασίας για τους Ελληνες 
εργαζόμενους, τις επιχειρήσεις και την οικονομία συνολικά. Διότι παρά το ότι 
καλούμαστε να επισπεύσουμε τις προσπάθειες προσαρμογής μας ώστε να 
εκπληρώσουμε τις δεσμεύσεις μας έναντι της Κομισιόν και να μην διακινδυνεύσουμε 
τους κοινοτικούς πόρους του Ταμείου Συνοχής, τα οφέλη από την εν εξελίξει 
διαδικασία σύγκλισης είναι ήδη ορατά. 

ΟΙ ΠΡΑΓΜΑΤΙΚΟΙ μισθοί αυξάνουν ταχύτερα στην Ελλάδα απ' ό,τι στην Ε.Ε. χάρις 
στην ταχύτερη μείωση του πληθωρισμού, τα χρηματοοικονομικά βάρη των 
επιχειρήσεων περιορίζονται περισσότερο, ενώ οι ρυθμοί αύξησης των επενδύσεων 
και της παραγωγής εμφανίζονται δυναμικότεροι. Πρόκειται για οφέλη που αν 
εξηγηθούν με σαφήνεια, είναι ικανά να διευρύνουν την πίστη στον στόχο της Ενιαίας 
Ευρώπης και να ενισχύσουν σημαντικά την αξιοπιστία της οικονομικής πολιτικής 
στην προσπάθειά της να υπερβάλει εαυτόν...

