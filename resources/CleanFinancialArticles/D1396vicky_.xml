Λίστες για όλους τους οφειλέτες πάνω από 5 εκ. δρχ.!


ΝΕΕΣ λίστες, που θα περιλαμβάνουν όλους τους ιδιώτες οφειλέτες που έχουν 
ληξιπρόθεσμα χρέη προς το Δημόσιο πάνω από 5 εκατ. δρχ., καθώς και όλους τους 
οργανισμούς και επιχειρήσεις του δημοσίου τομέα με χρέη προς το Δημόσιο, 
καλούνται να ετοιμάσουν και να αποστείλουν προς το υπουργείο Οικονομικών, μέσα 
σε 30 ημέρες, όλες οι εφορίες της χώρας. 

Σύμφωνα με τη νέα, επείγουσα εγκύκλιο (Πολ. 6046/27.6.97) του υφυπουργού 
Οικονομικών Γ. Δρυ, στους καταλόγους θα περιληφθούν χωριστά τα χρέη 
οργανισμών και επιχειρήσεων του δημόσιου τομέα και χωριστά τα χρέη του 
ιδιωτικού τομέα. Σε ό,τι αφορά τους οφειλέτες του δημόσιου τομέα θα 
καταχωρηθούν όλα τα χρέη τους ανεξάρτητα από το ύψος τους, τόσο του Κρατικού 
Προϋπολογισμού, όσο και των εκτός Προϋπολογισμού λογαριασμών για τις 
δημόσιες επιχειρήσεις και οργανισμούς (ΔΕΚΟ), τους ΟΤΑ, τις προβληματικές που 
βρίσκονται υπό τον έλεγχο του ΟΑΕ, τις επιχειρήσεις κρατικών τραπεζών και λοιπά 
ΝΠΔΔ. 

Στους καταλόγους με τα χρέη φυσικών προσώπων και ΝΠΙΔ με βασικές 
ληξιπρόθεσμες οφειλές πάνω από 5 εκατ. δρχ., θα αναγράφεται ευκρινώς το ΑΦΜ, η 
έδρα και η κατηγορία της επιχείρησης (ΟΕ, ΠΑΕ, ναυτιλιακή, βιομηχανική, 
ασφαλιστική), η κατάστασή της (σε ενέργεια ή αδράνεια), τα χαρακτηριστικά της 
οφειλής καθώς και τα ληφθέντα μέτρα (κατάσχεση, πλειστηριασμός, υποθήκη, 
προσωπική κράτηση, στέρηση εξόδου). 

Για την καλύτερη και ταχύτερη συγκέντρωση των στοιχείων και αποστολή των 
καταλόγων το υπουργείο Οικονομικών ορίζει ειδικό υπάλληλο σε κάθε εφορία που 
θα στέλνει προσωπικές επιστολές στους οφειλέτες και προσκλήσεις με τις οποίες θα 
καλούνται να ρυθμίσουν τα χρέη τους.

