ΖΗΤΟΥΝ ΜΕΤΡΑ ΚΑΤΑ ΑΝΕΡΓΙΑΣ ΚΑΙ ΔΙΕΥΡΥΝΣΗ ΦΟΡΟΛΟΓΙΚΗΣ ΒΑΣΗΣ 


Εντονες αντιδράσεις από ΓΣΕΕ και ΑΔΕΔΥ

ΑΝΕΒΑΙΝΕΙ επικίνδυνα το θερμόμετρο σε ό,τι αφορά τις σχέσεις κυβέρνησης και 
συνδικάτων καθώς καταγράφονται ήδη έντονες αντιδράσεις από την πλευρά της 
ΓΣΕΕ και της ΑΔΕΔΥ. 

Το Γενικό Συμβούλιο της ΑΔΕΔΥ και της ΓΣΕΕ, που συνεδρίασε, χθες αποφάσισε 
απεργία για τις 23 Οκτωβρίου διεκδικώντας την επίλυση, κυρίως, θεσμικών 
αιτημάτων και την άμεση λήψη μέτρων για την ανάπτυξη της ανταγωνιστικότητας, 
την αντιμετώπιση της ανεργίας, τη διεύρυνση της φορολογικής βάσης και το 
ασφαλιστικό. 

"Ο κοινωνικός διάλογος δεν θα υποκαταστήσει τη δράση των συνδικάτων", δήλωσε 
ο πρόεδρος της ΓΣΕΕ Χρ. Πολυζωγόπουλος αποτυπώνοντας το κλίμα που 
επικράτησε. Ο κ. Πολυζωγόπουλος ζήτησε μάλιστα από το Γενικό Συμβούλιο της 
ΓΣΕΕ, να σηματοδοτήσει με τις αποφάσεις του μια νέα αρχή για το συνδικαλιστικό 
κίνημα, ώστε να "βάλει τέρμα στα αλληλούια προς τα κόμματα". Το συνδικαλιστικό 
κίνημα -υπογράμμισε- έχει φθάσει στον πάτο του πηγαδιού και ευθυνόμαστε όλοι 
μας. 

Να σημειωθεί ακόμη ότι στη χθεσινή συνεδρίαση του Γενικού Συμβουλίου 
αποφασίστηκε, ΓΣΕΕ και ΑΔΕΔΥ να αξιοποιήσουν το προσεχές διάστημα ώστε να 
ενημερωθούν οι εργαζόμενοι, για την πορεία του κοινωνικού διαλόγου και για το 
διεκδικητικό πλαίσιο του 1998. 

Εξάλλου το κλίμα "μετωπικής σύγκρουσης" μεταξύ κυβέρνησης και συνδικάτων 
αποτυπώθηκε εξάλλου και στην προχθεσινή θυελλώδη συνεδρίαση των στελεχών της 
ΠΑΣΚΕ, της συνδικαλιστικής παρατάξεως που πρόσκειται στο ΠΑΣΟΚ. Η κριτική 
που ασκήθηκε στην οικονομική πολιτική της κυβέρνησης ήταν δριμύτατη και 
αποφασίστηκε να υπάρξει ακόμη και σύγκρουση εάν αυτό καταστεί αναγκαίο.

