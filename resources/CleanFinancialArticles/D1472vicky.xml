ΑΥΤΟΚΙΝΗΤΟ 


Ηττα για τα μεταχειρισμένα,
 αναμονή για τις αποσύρσεις

ΝΕΑ ήττα υπέστη, χθες, η κυβέρνηση στην προσπάθειά της να επιτύχει στις 
Βρυξέλλες συμβιβαστική λύση στο θέμα της φορολόγησης των εισαγόμενων 
μεταχειρισμένων αυτοκινήτων. Οι ρυθμίσεις που προτάθηκαν, πρόσφατα, από 
εμπειρογνώμονες του υπουργείου Οικονομικών χαρακτηρίσθηκαν "ανεπαρκείς" από 
την Επιτροπή της Ε.Ε. Ως εκ τούτου, η καταδίκη της χώρας μας, το φθινόπωρο, από 
το Ευρωδικαστήριο θεωρείται βέβαιη. 

Την ίδια ώρα, στην Αθήνα, εκφράζονται επιφυλάξεις σ' ό,τι αφορά το προτεινόμενο 
φορολογικό καθεστώς για τα καινούργια και τα μεταχειρισμένα I.Χ. 

Εμποροι και εισαγωγείς τηρούν στάση αναμονής μέχρι την κατάθεση του σχετικού 
νομοσχεδίου στη Βουλή, το φθινόπωρο, και πάντως κάνουν λόγο για κίνδυνο 
αθρόων εισαγωγών μεταχειρισμένων αυτοκινήτων κακής ποιότητας. Ο Σύνδεσμος 
Εισαγωγέων - Αντιπροσώπων Αυτοκινήτων ζητεί, εξάλλου, ισχυρότερα κίνητρα για 
την απόσυρση των παλαιών οχημάτων, θεωρώντας εκ των προτέρων αδύνατο να 
επιτευχθεί ο στόχος της κυβέρνησης για αντικατάσταση 160.000 I.Χ. Εκτός 
πραγματικότητας θεωρεί και την πρόταση για προώθηση μεταχειρισμένων σε τρίτες 
χώρες, καθώς στην Ελλάδα τα μεταχειρισμένα αυτοκίνητα διατηρούνται σε πολύ 
υψηλές τιμές σε σχέση με το εξωτερικό.

