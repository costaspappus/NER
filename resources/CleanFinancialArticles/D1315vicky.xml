ΘΕΜΑ ΕΥΕΛΙΞΙΑΣ ΩΡΑΡΙΟΥ ΣΤΟ ΔΗΜΟΣΙΟ ΕΘΕΣΕ Ο ΥΠΟΥΡΓΟΣ ΔΗΜ. 
ΔΙΟΙΚΗΣΗΣ 


Νέο βήμα στα εργασιακά

Η ΚΥΒΕΡΝΗΣΗ φέρεται αποφασισμένη να προχωρήσει με ταχείς ρυθμούς σε 
αλλαγές στις εργασιακές σχέσεις στον δημόσιο τομέα, ανοίγοντας νέα "μέτωπα". Ο 
υπουργός Εσωτερικών, Δημόσιας Διοίκησης και Αποκέντρωσης Αλ. Παπαδόπουλος 
έθεσε χθες, εμμέσως πλην σαφώς, θέμα ευελιξίας ωραρίου. Μίλησε για ισορροπία 
ανάμεσα στο ευέλικτο ωράριο απασχόλησης, τη μερική απασχόληση και την 
"πραγματική" απασχόληση, προκαλώντας την αντίδραση της ΑΔΕΔΥ. 

Εξάλλου, σήμερα, οι εργασιακές σχέσεις αλλά και γενικότερα ο εκσυγχρονισμός των 
δημοσίων επιχειρήσεων και οργανισμών συζητούνται σε κυβερνητική σύσκεψη υπό 
τον πρωθυπουργό Κ. Σημίτη και με τη συμμετοχή του υπουργού Εθνικής Οικονομίας 
και Οικονομικών Γ. Παπαντωνίου, του υπουργού Μεταφορών T. Μαντέλη, του 
υπουργού Εργασίας Μιλτ. Παπαϊωάννου και του υφυπουργού Εργασίας Χρ. 
Πρωτόπαπα. 

Κυβερνητικό στέλεχος τόνιζε ότι η Ολυμπιακή Αεροπορία θα αποτελέσει την πρώτη 
επιχείρηση όπου θα εφαρμοστεί ο νόμος για τις εργασιακές σχέσεις στις ΔΕΚΟ. 
Γενικώς, πάντως, το υπουργείο Εθνικής Οικονομίας θεωρεί ότι τα επιχειρησιακά 
σχέδια των ΔΕΚΟ θα αποτελέσουν τη βάση για οποιεσδήποτε αλλαγές, τόσο στο 
εργασιακό όσο και στο οργανωτικό επίπεδο. 

Μέσω των σχεδίων αυτών θα επιδιωχθεί η προσαρμογή των εργασιακών σχέσεων και 
των μισθολογικών αμοιβών στην πραγματική οικονομική κατάσταση των ΔΕΚΟ. Η 
κυβέρνηση θα ζητήσει την επίσπευση υποβολής επιχειρησιακών σχεδίων από τις 
ΔΕΚΟ, οι οποίες έχουν καθυστερήσει (κάποιες τα έχουν υποβάλει), ώστε να 
δρομολογηθούν οι παρεμβάσεις. Σημειώνεται ότι η κυβέρνηση θα θέσει θέμα γενικής 
παρέμβασης στις ΔΕΚΟ - η οποία δεν θα αφορά μόνον τους εργαζόμενους αλλά και 
τον οργανωτικό ή διοικητικό τομέα. 

Και αυτό, όπως τονίζεται, διότι για τα ελλείμματα των ΔΕΚΟ δεν ευθύνονται μόνον 
οι εργαζόμενοι, αλλά και οι πρακτικές που ακολουθήθηκαν τα τελευταία χρόνια από 
τις διοικήσεις τους.

