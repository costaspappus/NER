ΤΑ ΥΠΟΥΡΓΕΙΑ ΑΝΑΖΗΤΟΥΝ ΔΙΕΞΟΔΟ ΑΠΟ ΤΟΥΣ "ΣΦΙΚΤΟΥΣ" 
ΠΡΟΫΠΟΛΟΓΙΣΜΟΥΣ 


Ευκαιρία για αποκλίσεις το Π.Δ.Ε.

Ρεπορτάζ: Δ. Σπυρόπουλος 

ΤΟ ΜΕΓΑΛΥΤΕΡΟ πρόβλημα που αντιμετωπίζει η κυβέρνηση για την κατάρτιση 
του Προϋπολογισμού 1998, και κατά συνέπεια για την άσκηση της οικονομικής 
πολιτικής με στόχο τη Σύγκλιση, εντοπίζεται αφενός μεν στην ενδοκυβερνητική 
κατανόηση και συνεργασία αφετέρου δε στον έλεγχο του ευρύτερου δημοσίου 
τομέα. 

Ως προς το πρώτο, την ενδοκυβερνητική συνεννόηση, αποδίδεται σ' αυτήν ιδιαίτερη 
σημασία δεδομένου ότι οι καθ' ύλην αρμόδιοι με ισχυρό πολιτικό έρεισμα υπουργοί 
πείσμονες αρνούνται να δεχθούν περικοπές των δαπανών των υπουργείων τους. 
Θεωρείται βέβαιον ότι οι συνομιλίες που προγραμματίζει για τις επόμενες ημέρες ο 
υπουργός Εθν. Οικονομίας Γ. Παπαντωνίου με συναρμόδιους υπουργούς (Παιδείας, 
Υγείας, Εθν. Αμύνας) δεν θα οδηγήσουν σε σύγκλιση διισταμένων απόψεων, οπότε 
θα κληθεί και πάλι σε πυροσβεστικό ρόλο ο πρωθυπουργός. 

Το γεγονός, ότι το ΠΔΕ το 1998 διαμορφώνεται στο ύψος των 2 τρισ. δρχ., δηλαδή 
αυξημένο πάνω από 20% σε σχέση με το 1997, διευκολύνει υπουργούς στο 
διεκδικητικό τους πλαίσιο για αυξημένες πιστώσεις, τις οποίες κατ' ουδέναν τρόπο 
μπορεί να καλύψει ο σχεδιαζόμενος Προϋπολογισμός. 

Υπό το πρίσμα αυτό, η χθεσινή σύσκεψη του υπουργού Εθν. Οικονομίας με τους 
υφυπουργούς Οικονομικών δεν κατέληξε σε ουσιαστικές αποφάσεις οι οποίες θα 
αρχίσουν να διαγράφονται μετά από έναν, περίπου, μήνα. 

Ως προς το δεύτερο θέμα, του ελέγχου των επιχειρήσεων του ευρύτερου δημόσιου 
τομέα, η κυβέρνηση φαίνεται ότι θα προχωρήσει στην επαναδιατύπωση "απειλών" 
για αλλαγές διοικήσεων εκεί όπου δεν θα επιτευχθούν οικονομίες, και το όποιο 
όφελος προκύψει θα προέλθει μόνο από την κατάργηση ή συγχώνευση φορέων του 
δημόσιου τομέα.

