ΣΤΟ ΠΛΑΙΣΙΟ ΤΗΣ ΚΥΒΕΡΝΗΤΙΚΗΣ ΠΡΟΣΠΑΘΕΙΑΣ ΓΙΑ ΜΕΙΩΣΗ 
ΔΑΠΑΝΩΝ 


"Ψαλίδι" στις επιχορηγήσεις προς ΔΕΚΟ

Ρεπορτάζ: Γ. Διαμαντόπουλος
 

ΤΟ ΚΥΒΕΡΝΗΤΙΚΟ σχέδιο για τον εκσυγχρονισμό και τη βελτίωση του 
οικονομικού αποτελέσματος των δημοσίων επιχειρήσεων και οργανισμών 
συζητήθηκε, καταρχήν, σε χθεσινή σύσκεψη του υπουργού Εθνικής Οικονομίας και 
Οικονομικών Γ. Παπαντωνίου
 με τους υφυπουργούς Οικονομικών Γ. Δρυ
 και Ν. Χριστοδουλάκη. Η συζήτηση θα συνεχισθεί, δεδομένου ότι οι δημόσιοι οργανισμοί 
αναμένεται να συμβάλουν σημαντικά στην κυβερνητική προσπάθεια για μείωση των 
δημοσίων δαπανών. Παράλληλα η μείωση των επιχορηγήσεων για το 1998 προς τους 
φορείς του Δημοσίου θεωρείται ως δεδομένη. Το μέτρο αυτό θα συμπληρώσει τις 
κυβερνητικές αποφάσεις για καταργήσεις ή συγχωνεύσεις δημοσίων οργανισμών, 
αποφάσεις οι οποίες θα ανακοινωθούν ταυτόχρονα με την κατάθεση του 
Προϋπολογισμού στη Βουλή. Ο υπουργός Εθνικής Οικονομίας και Οικονομικών Γ. 
Παπαντωνίου αναμένει έως την 31η Αυγούστου τις προτάσεις της επιτροπής για τη 
συγχώνευση ή κατάργηση δημοσίων οργανισμών, οι οποίες θα αποτελέσουν και τη 
βάση για τις κυβερνητικές επιλογές και αποφάσεις. 

Το οικονομικό επιτελείο σχεδιάζει και τις επόμενες κινήσεις για τη μερική 
ιδιωτικοποίηση δημοσίων οργανισμών, ενώ αναζητεί λύσεις και για το θέμα των 
αλληλόχρεων λογαριασμών των δημοσίων επιχειρήσεων και οργανισμών, οι οποίοι 
θα συμβάλουν στην αποσαφήνιση της δημοσιονομικής εικόνας των οργανισμών 
αυτών. 

Η οικονομία και η οικονομική πολιτική του 1998 θα εξετασθούν εκ νέου, αύριο 
Τετάρτη, σε σύσκεψη του πρωθυπουργού Κ. Σημίτη με τον κ. Παπαντωνίου. Στη 
σύσκεψη θα μετάσχει και ο σύμβουλος του πρωθυπουργού T. Γιαννίτσης, αφού, 
εκτός των άλλων, θα συζητηθεί και το κείμενο της πρωθυπουργικής ομιλίας στα 
εγκαίνια της Διεθνούς Εκθέσεως Θεσσαλονίκης. Στις γενικές κατευθύνσεις της 
οικονομικής πολιτικής για το επόμενο έτος θα επισημαίνεται ως πρώτη 
προτεραιότητα η πτώση του πληθωρισμού σε επίπεδο κάτω του 3% για το 1998. Η 
πορεία του πληθωρισμού θα είναι στο επίκεντρο του προβληματισμού τους 
προσεχείς μήνες και είναι ενδεικτική η θέση που διατύπωσε ο κ. <ENAMEX TYPE='PERSONON'>Παπαντωνίου, σε 
συνέντευξή του στο "Βήμα", ότι "δεν φοβάμαι το έλλειμμα, αλλά τον πληθωρισμό".

