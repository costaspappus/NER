
Σημαντικές απώλειες


ΜΕ απώλειες της τάξης των 32,09 μονάδων ή του 2,25% τερμάτισε τη 
χρηματιστηριακή συνεδρίαση χθες, ο Γενικός Δείκτης Τιμών του ΧΑΑ στις 1.393,99 
μονάδες. Και τούτο ενώ η ενδοσυνεδριακή του διακύμανση ήταν μεταξύ 1.380,32 
και 1.421,50 μονάδων. Ο δείκτης FTSE/ASE-20, ο οποίος απαρτίζεται από μετοχές 
τραπεζών και εταιριών υψηλής κεφαλαιοποίησης σημείωσε μεγαλύτερη κάμψη, της 
τάξης του 3,17% κλείνοντας στις 767,06 μονάδες. Η αξία συναλλαγών 
διαμορφώθηκε σε 19,44 δισ. δρχ. επί 5,68 εκ. τεμαχίων μετοχών που άλλαξαν χέρια. 

Συνολικά, εκ των 238 μετοχών που κινήθηκαν, οι 71 έκλεισαν με κέρδη και οι 149 
με απώλειες, ενώ 18 δεν παρουσίασαν μεταβολή τιμής. Οπως επισήμαιναν χθες 
έγκυρες χρηματιστηριακές πηγές στην "Εξπρές", η σχετική άνοδος των επιτοκίων 
που παρατηρήθηκε χθες στη διατραπεζική αγορά, αλλά και οι σημαντικές απώλειες 
που σημειώθηκαν στα χρηματιστήρια της Ασίας και συγκεκριμένα στην Τζακάρτα 
και το Χονγκ Κονγκ, πριν από την έναρξη των ελληνικών συναλλαγών 
τροφοδότησαν αρνητικές προσδοκίες, που μεταφράσθηκαν σε απώλειες στο 
"ταμπλό". 

Σύμφωνα με τις ίδιες πηγές, η χρηματιστηριακή κοινότητα εξακολουθεί να έχει 
στραμμένο το βλέμμα στην αγορά χρήματος, η πορεία της οποίας συναρτάται ευθέως 
με εκείνη της μετοχικής αγοράς. Ιδιαίτερη "κινητικότητα" παρουσίασε πάντως χθες η 
μετοχή της Ιντεάλ, της Μυτιληναίος (για πολλοστή συνεδρίαση), του Ιατρικού 
Κέντρου, του Τηλέτυπου, της Αλλατίνη, της Εμπορικής Τραπέζης και της Βαλκάν 
Εξπόρτ. 

Από πλευράς αξίας συναλλαγών πρώτη κατετάγη η μετοχή της Εμπορικής Τραπέζης, 
την οποία ακολούθησε η Εθνική Τρ., η Πίστεως, η Ιντρασόφτ και η μετοχή του 
Ιατρικού Κέντρου. Τις εντονότερες διακυμάνσεις ωστόσο, σημείωσε η κοινή και 
προνομιούχος μετοχή της Λεβεντέρης, η προνομιούχος της Παπουτσάνης και η 
Ευρωπαϊκή Πίστη.

