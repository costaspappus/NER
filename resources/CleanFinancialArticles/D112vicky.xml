FLEXOPACK 


Ανοδικές πωλήσεις και κέρδη στο 9μηνο

ΘΕΤΙΚΑ εξελίσσεται η κερδοφορία χρήσεως '97 της Flexopack ΑΕ. Συγκεκριμένα, 
τα κέρδη της στις 30 Σεπτεμβρίου 1997 ανέρχονται σε 386 εκατ., έναντι 368 εκατ. 
της αντίστοιχης περιόδου χρήσεως 1996. Κατά το ίδιο χρονικό διάστημα, ο κύκλος 
εργασιών διαμορφώνεται σε 2.545 εκατ., έναντι 2.242 εκατ. του ιδίου διαστήματος 
πέρυσι. Οι προβλέψεις της διοίκησης της Flexopack για το 1998 είναι για περαιτέρω 
ανάπτυξη της κερδοφορίας, καθώς η εταιρία προχωρεί σε επενδύσεις που θα 
βελτιώσουν τα μεγέθη της. 

Ειδικότερα, στο τέλος Νοεμβρίου ολοκληρώνεται η επένδυση ύψους 300 εκατ. για 
τη δημιουργία μονάδας μεταποίησης τεχνητών εντέρων. Παράλληλα, η εταιρία 
προχωρεί σε επένδυση ύψους 400 εκατ. δρχ. για τη δημιουργία νέας γραμμής 
παραγωγής φιλμ συσκευασίας. Η νέα επένδυση κρίθηκε απαραίτητη προκειμένου να 
αυξηθούν οι παραγωγικές δυνατότητες της μονάδας. Η νέα γραμμή παραγωγής θα 
τεθεί σε λειτουργία τον Ιούνιο και θα αυξήσει τον κύκλο εργασιών της Flexopack 
κατά 1,5 δισ. δρχ. 

Εξάλλου, η Sporos ΑΕ, στην οποία συμμετέχει η Flexopack με 36% ενώ το υπόλοιπο 
ποσοστό ελέγχεται από το ιαπωνικό Gunzi Group και την αμερικανική Vector, 
αναμένεται να αρχίσει την εμπορική της δραστηριότητα τον Μάρτιο 1998. Στα τέλη 
Νοεμβρίου αναμένεται να ολοκληρωθεί η κατασκευή και παραλαβή της πρώτης 
γραμμής παραγωγής της Sporos, ενώ η δοκιμαστική παραγωγή εκτιμάται ότι θα 
αρχίσει τον προσεχή Ιανουάριο. 


