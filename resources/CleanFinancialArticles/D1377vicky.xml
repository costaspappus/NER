ΑΠΟ ΤΟΝ ΟΙΚΟ McKINZEY 


Πρόταση οικονομιών 25 δισ. στην Ολυμπιακή

ΕΞΟΙΚΟΝΟΜΗΣΗ έως 25 δισ. δρχ. στις δαπάνες μισθοδοσίας της Ολυμπιακής 
Αεροπορίας μπορεί να προκύψει με βάση τις προτάσεις για τη μείωση του 
λειτουργικού κόστους που παρουσίασε χθες ο οίκος McKinzey στο διοικητικό 
συμβούλιο της "Ο.Α." 

Σύμφωνα με πληροφορίες, η McKinzey που έχει προσληφθεί ως σύμβουλος από τη 
διοίκηση της Ολυμπιακής προτείνει: 
* Την ανακατανομή του προσωπικού σε πιο λειτουργικές θέσεις. 
* Τη μείωση των διευθύνσεων και την αλλαγή του βαθμολογίου, έτσι ώστε η 
αναλογία προϊσταμένων προς προσωπικό να μεταβληθεί σε 1:5 από 1:2 που είναι 
σήμερα. Η McKinzey δεν προτείνει απολύσεις, αλλά να αποχωρήσουν με εθελουσία 
έξοδο 200 άτομα. Ηδη το προσωπικό της Ολυμπιακής έχει περιορισθεί σε 7.300 
άτομα από 11.000 που ήταν το 1992. Παράλληλα, θα πρέπει να μειωθούν τα 
πληρώματα κυρίως στις υπερπόντιες πτήσεις. Ενδεικτικά αναφέρεται ότι στα 
"Τζάμπο" η Lufthansa έχει 14 μέλη πληρώματος, ενώ η Ολυμπιακή 16. 

Παράλληλα, η Ολυμπιακή εξετάζει τον τρόπο μετεγκατάστασής της στο αεροδρόμιο 
των Σπάτων. 

Σύμφωνα με τα πρώτα στοιχεία, το κόστος μετεγκατάστασης υπολογίζεται σε 
περίπου 117 δισ. δρχ. με απόκλιση συν πλην 20 δισ. δρχ. και χωρίς να υπολογίζεται ο 
ΦΠΑ.

