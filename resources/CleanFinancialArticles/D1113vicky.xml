Σύσκεψη στο ΥΠΕΘΟ για τις αποζημιώσεις των προς απόλυση από προβληματικές


Η ΕΞΕΥΡΕΣΗ των κονδυλίων για την κάλυψη των αποζημιώσεων εργαζομένων που 
θα απολυθούν από τις προβληματικές επιχειρήσεις έως το τέλος του 1998, καθώς και 
των ειδικών μέτρων κοινωνικής προστασίας που λαμβάνονται για τους εργαζομένους 
αυτούς, ήταν το αντικείμενο σύσκεψης που πραγματοποιήθηκε στο υπουργείο 
Εθνικής Οικονομίας. 

Στη σύσκεψη μετείχαν ο υπουργός Εθνικής Οικονομίας Γ. Παπαντωνίου και οι 
υφυπουργοί Ανάπτυξης Αννα Διαμαντοπούλου και Εργασίας Χρ. Πρωτόπαπας. 
Εκτιμάται ότι το κόστος των αποζημιώσεων και των μέτρων κοινωνικής προστασίας 
1.000 και πλέον ατόμων που προβλέπεται ότι θα χρειαστεί να αποχωρήσουν από τις 
προβληματικές επιχειρήσεις θα ανέλθει σε 8 δισ. δρχ. 

Πρέπει να σημειωθεί ότι στη Softex, για παράδειγμα, σύμφωνα με το business plun, 
το προσωπικό που θα πρέπει να αποχωρήσει είναι περίπου 630 άτομα. Ωστόσο, και 
στις άλλες προς αποκρατικοποίηση εταιρίες, όπως οι Βωξίτες Ελευσίνας, η Κεραφίνα 
και η ΜΕΛ είναι πιθανόν να απαιτηθεί η αποζημίωση του προσωπικού για την 
εξαγορά της εταιρίας από τους επενδυτές, ώστε αυτοί στη συνέχεια να 
επαναπροσλάβουν το προσωπικό που κρίνουν απαραίτητο. Επίσης, στην περίπτωση 
της ΑΕΒΑΛ, η οποία έχει διακόψει τη λειτουργία της, απαιτείται η αποζημίωση 240 
ατόμων. Εν όψει αυτών των εξελίξεων η χθεσινή σύσκεψη είχε ως στόχο την 
καταγραφή των αναγκών σε κονδύλια, ώστε αυτά να καταγραφούν στο νέο 
προϋπολογισμό. 


