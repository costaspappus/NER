"Χωλαίνει" η ελληνική απορρόφηση κονδυλίων για πρόνοια


ΙΔΙΑΙΤΕΡΑ προβληματική είναι η απορρόφηση των κοινοτικών επιδοτήσεων που 
προβλέπει για την Ελλάδα το επιχειρησιακό πρόγραμμα "Υγεία και πρόνοια" 1994 - 
1999, με βάση την απάντηση που έδωσε η αρμόδια για τη διαρθρωτική πολιτική της 
κοινότητας, επίτροπος Μόνικα Βουλφ - Ματίς σε σχετική ερώτηση του 
ευρωβουλευτή Μ. Παπαγιαννάκη. Η κ. Βουλφ - Ματίς δήλωσε ότι η απορρόφηση 
για τα εν λόγω μέτρα είναι βραδεία. 

Συγκεκριμένα, το μέτρο του υποπρογράμματος "Πρόνοια" που αφορά τη βελτίωση 
των υπηρεσιών ορισμένων κέντρων αναπήρων, τη δημιουργία κέντρων για αυτιστικά 
άτομα, καθώς και την ανέγερση - επέκταση και εξοπλισμό κέντρων κλειστής και 
ανοικτής περίθαλψης και μέριμνας αναπήρων, παρουσίαζε μέχρι σήμερα 
απορρόφηση 14%. Τα υπόλοιπα μέτρα, δηλαδή το δίκτυο κέντρων για την 
επανένταξη των αναπήρων, το δίκτυο κέντρων επείγουσας παρέμβασης για 
μειονεκτικές κοινωνικές ομάδες και η σύσταση ενός κέντρου αποτοξίνωσης 
κρατουμένων, βρίσκονται στο στάδιο της μελέτης και του προγραμματισμού, ενώ το 
πρόγραμμα άρχισε να λειτουργεί από το 1994 και βρισκόμαστε ήδη στο τέλος του 
1997. 


