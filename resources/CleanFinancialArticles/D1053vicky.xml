ΜΕ ΑΠΟΦΑΣΗ ΤΟΥ ΥΠΟΥΡΓΙΚΟΥ ΣΥΜΒΟΥΛΙΟΥ 


Νέο καθεστώς για έργα - προμήθειες

ΤΟΝ έλεγχο νομιμότητας των διαδικασιών από μέρους του Ελεγκτικού Συνεδρίου 
για προμήθειες του Δημοσίου άνω των 500 εκατ. δρχ. και άνω του 1 δισ. για δημόσια 
έργα, αποφάσισε το υπουργικό συμβούλιο που συνεδρίασε χθες υπό την προεδρία 
του πρωθυπουργού Κώστα Σημίτη. Στη χθεσινή του συνεδρίαση το υπουργικό 
συμβούλιο ενέκρινε στην τελική του μορφή το θεσμικό πλαίσιο των κρατικών 
προμηθειών και των δημοσίων έργων, το οποίο στηρίζεται, σύμφωνα με την 
κυβέρνηση, στην ισχύουσα νομοθεσία και στις προτάσεις της διακομματικής 
επιτροπής της Βουλής. 

Παράλληλα με το θεσμικό πλαίσιο παρέχεται πλήρης δικαστική προστασία από τυχόν 
παραβάσεις κανόνων διεξαγωγής διαγωνισμών για κρατικές προμήθειες και δημόσια 
έργα. Η κυβέρνηση θα λαμβάνει όλα τα αναγκαία μέτρα που θα εγγυώνται αφενός 
τον ουσιαστικό έλεγχο του προγράμματος προμηθειών, αφετέρου την αποτροπή 
καθυστερήσεων. 

Σύμφωνα επίσης με την απόφαση αλλάζει η σύνθεση της Επιτροπής Κρατικών 
Προμηθειών και εναρμονίζεται η εθνική νομοθεσία με την κοινοτική, καθιστώντας 
κάθε κοινοτική οδηγία που αφορά τις προμήθειες παροχής υπηρεσιών εσωτερικό 
πλέον δίκαιο της χώρας. Οι υφυπουργοί Εμπορίου Μιχάλης Χρυσοχοόδης και 
Δημοσίων Εργων Χρήστος Βερελής, ο γενικός γραμματέας του υπουργικού 
συμβουλίου Σωκράτης Κοσμίδης και ο νομικός σύμβουλος του πρωθυπουργού 
Γιώργος Παπαδημητρίου, θα αναλάβουν τη σύνταξη όλων των αναγκαίων διατάξεων 
προκειμένου να υλοποιηθούν όλες οι αποφάσεις του υπουργικού συμβουλίου. 


