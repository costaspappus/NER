Ο κόμπος της Ολυμπιακής


ΣΕ ΜΙΑ ΚΡΙΣΙΜΗ φάση της Ολυμπιακής Αεροπορίας -υπενθυμίζουμε ότι το 
πρόγραμμα εξυγίανσης είναι μπλοκαρισμένο από πέρυσι και η απόφαση της 
Κοινότητας για τη συνέχισή του θα ληφθεί τον Σεπτέμβριο- η εταιρία βρίσκει 
μπροστά της μία ακόμα δυσκολία. 

Η ΜΕΤΑΦΟΡΑ των εγκαταστάσεών της στο νέο αεροδρόμιο των Σπάτων δεν είναι 
εύκολη υπόθεση και προπαντός απαιτεί ποσόν ύψους 118 δισεκατομμυρίων δραχμών 
που η εταιρία αυτή τη στιγμή δεν διαθέτει. Δηλαδή, η Ολυμπιακή, σε λίγα χρόνια, όχι 
απλώς θα υποστεί "έξωση" από το αεροδρόμιο του Ελληνικού, όπου έχει ευνοϊκή 
μεταχείριση, αλλά και θα κληθεί να πληρώσει αυτή τα έξοδα της μετακόμισης. 

ΜΠΟΡΕΙ όμως η "Ο.Α." και προπαντός πρέπει να αναλάβει η ίδια το έργο της 
μεταφοράς, που απαιτεί κατασκευές κτιρίων, βιολογικούς καθαρισμούς, 
εξειδικευμένες εγκαταστάσεις κ.λπ.; 

Η ΔΙΟΙΚΗΣΗ της εταιρίας υποστηρίζει ότι η Ολυμπιακή είναι σε θέση να εκτελέσει 
τα έργα και να αναθέσει τις εργολαβίες προχωρώντας σε διαγωνισμούς. Και ίσως ο 
ισχυρισμός αυτός να έχει βάση αφού η Ο.Α. έχει κατασκευάσει ορισμένα 
"αεροπορικά" έργα -μικρότερης κλίμακας βέβαια. 

ΟΜΩΣ για να το πετύχει αυτό θα πρέπει να στρέψει ένα σημαντικό μέρος του 
δυναμικού της σε προσανατολισμούς άσχετους με το αεροπορικό αντικείμενο. 
Κανείς δεν αμφισβητεί ότι η Ολυμπιακή, που εν τέλει θα "πληρώσει" και το 
λογαριασμό, θα πρέπει να έχει τον πρώτο λόγο στο πώς θα γίνουν τα έργα που θα 
εξυπηρετήσουν τις δραστηριότητές της. Ομως ο διεθνής ανταγωνισμός και οι 
προοπτικές του νέου αεροδρομίου δεν αφήνουν στην Ολυμπιακή περιθώρια για 
ταλαιπωρίες και ευθύνες που δεν πρέπει να φορτωθεί. Και γιατί άραγε ο πόλεμος των 
κατασκευαστών να περάσει στην πλάτη της εταιρίας; 

Η "Ο.Α." θα πρέπει να ενδιαφερθεί για την ανάπτυξη του αεροπορικού της έργου και 
σε συνεργασία με τον μέτοχο (το υπουργείο Οικονομικών δηλαδή) να βρει λύση για 
το πώς μπορεί να γίνει η μεταφορά με το μικρότερο κόστος σε έργα και δυναμικό. 
Αλλωστε η εταιρία δεν πρέπει να φημίζεται για τις κατασκευές της αλλά κυρίως για 
τις πτήσεις της. Ειδάλλως δεν θα πρέπει να απορήσουμε εάν στα επόμενα χρόνια οι 
ξένες αεροπορικές εταιρίες κερδίσουν έδαφος ακόμα και στις εσωτερικές πτήσεις 
"αξιοποιώντας" την απασχόληση της "Ο.Α." σε πολλαπλές δραστηριότητες.

