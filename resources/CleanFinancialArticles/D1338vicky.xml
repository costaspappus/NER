ΣΕ ΞΕΝΕΣ ΕΤΑΙΡΙΕΣ 


Η παράλυση της Ο.Α. ανοίγει "ορέξεις"

ΣΩΡΕΙΑ αιτήσεων ξένων αεροπορικών εταιριών για πύκνωση των πτήσεών τους 
προς Αθήνα και Θεσσαλονίκη δέχονται, το τελευταίο διάστημα, οι αρμόδιες 
υπηρεσίες. Επίσης, πολλοί αεροπορικοί κολοσσοί, δυτικής προέλευσης, περιμένουν 
"στη γωνία" και προετοιμάζονται... 

Εικάζουν ότι ίσως και να μην τα καταφέρει να επιβιώσει ο εθνικός μας 
αερομεταφορέας και ετοιμάζονται να καλύψουν το κενό. Στη χειρότερη, γι' αυτούς, 
περίπτωση, θα αποσπάσουν μεγάλο μερίδιο από την πελατεία της Ολυμπιακής, που 
καθημερινά είτε ματαιώνει είτε συγχωνεύει πτήσεις και βυθίζεται στην αναξιοπιστία. 
Την κρισιμότητα της κατάστασης αντελήφθη και η κυβέρνηση. Την ερχόμενη 
εβδομάδα θα γίνουν αλλεπάλληλες συσκέψεις των αρμοδίων υπουργών και της 
διοίκησης της Ο.Α., ώστε να προωθηθεί με γοργούς ρυθμούς το νέο πρόγραμμα 
εξυγίανσης. Εξετάζονται όλα τα ενδεχόμενα, όπως δήλωσε ο κυβερνητικός 
εκπρόσωπος, ακόμη και αυτό της εκχώρησης πτήσεων της Ο.Α. σε άλλες 
αεροπορικές εταιρίες. 

Επίσης, εξεταζόταν, έως αργά χθες, το θέμα της ενοικίασης νέων αεροσκαφών και 
της ανανέωσης των ήδη ενοικιασμένων, καθώς και το θέμα της εξασφάλισης 
δανείου, ύψους 10 δισ. δρχ., για την κάλυψη άμεσων ταμειακών αναγκών. Στο 
μεταξύ, το Ανώτατο Συμβούλιο Επιλογής Προσωπικού (ΑΣΕΠ) επιβεβαίωσε, 
τελικώς, ότι κατά την περίοδο 1994-97 η τότε διοίκηση της Ο.Α. προχώρησε σε 
παράνομες προσλήψεις προσωπικού.

