Προσωρινή λύση για την υπεραξία μετοχών


ΣΕ ΕΚΚΡΕΜΟΤΗΤΑ παραμένει το θέμα φορολογίας της υπεραξίας 
μεταβιβαζομένων μετοχών και ενόψει οριστικής ρύθμισης αυτού από το Συμβούλιο 
της Επικρατείας, το υπουργείο Οικονομικών έδωσε προσωρινή μόνο λύση στο 
ζήτημα. 

Σύμφωνα με την ερμηνευτική εγκύκλιο του Ν. 2459/97 περί φορολογίας νομικών 
προσώπων, το υπουργείο Οικονομικών ορίζει προσωρινά τα εξής: 

1. Στις μεταβιβάσεις ολόκληρου του πακέτου των μετοχών και μόνο στην περίπτωση 
που έγινε μεταβίβαση από όλους τους μετόχους όλων των μετοχών της εταιρίας, 
μέσα σε ένα μήνα από την πρώτη μεταβίβαση επιβάλλεται αυτοτελής φορολογία 20% 
στην υπεραξία ή στο κέρδος που προκύπτει από τη μεταβίβαση. 

2. Σε κάθε άλλη περίπτωση μεταβίβασης μετοχών και ανεξάρτητα από τον αριθμό 
των μετοχών που μεταβιβάσθηκαν, για όσες πραγματοποιήθηκαν μέχρι την έναρξη 
εφαρμογής της σχετικής διάταξης του νόμου 2459/97, δηλαδή έως τις 17.2.1997, δεν 
επιβάλλεται φόρος υπεραξίας που προέκυψε από τη μεταβίβαση αυτή των μετοχών. 

Η μεταβίβαση μετοχών, για να δημιουργεί έννομα αποτελέσματα, πρέπει να γίνεται 
με συμβολαιογραφικό ή ιδιωτικό έγγραφο. Το τελευταίο αυτό έγγραφο πρέπει 
απαραίτητα να είναι θεωρημένο από την εφορία. 

Σημειώνεται ότι το προηγούμενο καθεστώς εξαιρούσε από τη φορολογία την 
υπεραξία των μεταβιβαζομένων μετοχών. 

Με την ίδια εγκύκλιο, εξάλλου, διερμηνεύονται και διευκρινίζονται οι σχετικές 
διατάξεις του Ν. 2459/97 που αναφέρονται στη φορολογία των νομικών προσώπων, 
με την αναπροσαρμογή των συντελεστών φορολογίας ή παρακράτησης φόρου των 
τραπεζών, των αλλοδαπών επιχειρήσεων κ.λπ.

