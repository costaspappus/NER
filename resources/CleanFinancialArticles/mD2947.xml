
ΠΑΡΕΛΘΟΝ ΤΟ "ΦΡΑΓΜΑ" ΤΩΝ 1.500 ΜΟΝΑΔΩΝ


Παρελθόν αποτελεί από χθες το φερόμενο ως "ψυχολογικό φράγμα" των 1.500 
μονάδων, καθώς ο γενικός δείκτης τιμών έκλεισε στις 1.518,42 μονάδες, 
καταγράφοντας σημαντικά κέρδη, της τάξης των 33,45 μονάδων ή 2,25%. Και τούτο 
εν μέσω αυξημένων συναλλαγών, η αξία των οποίων υπερέβη τα 22,1 δισ. δρχ., επί 
6,42 εκατ. τεμαχίων μετοχικών τίτλων που άλλαξαν χέρια. 

Ιδιαίτερα αυξημένος ήταν και ο αριθμός των μετοχών που κινήθηκαν (260), εκ των 
οποίων οι 168 με κέρδη και οι 75 με απώλειες, ενώ η τιμή 17 εξ αυτών παρέμεινε 
σταθερή. Οπως αναφέρουν έγκυρες χρηματιστηριακές πηγές, το κλίμα στη 
Σοφοκλέους ενισχύει ιδιαίτερα θετικά, αφενός, η αναμενόμενη υποχώρηση του 
πληθωρισμού τον Απρίλιο στο επίπεδο του 5,8%-5,7% και, αφετέρου, η 
ακολουθούμενη συναλλαγματική πολιτική, με την αποδυνάμωση της πολιτικής της 
"σκληρής δραχμής". 

Ταυτόχρονα, η ισχυροποίηση του δολαρίου καθιστά το ΧΑΑ ελκυστικότερο σε 
αλλοδαπά επενδυτικά κεφάλαια, τα οποία εσχάτως κάνουν σαφή την παρουσία τους 
στην αγορά. Ακόμη, η αντίστοιχα σαφής βελτίωση των αποτελεσμάτων σειράς 
εισηγμένων επιχειρήσεων επενεργεί θετικά στην ψυχολογία της Σοφοκλέους. Οπως 
επισημαίνουν οι ίδιες πηγές, η στροφή του επενδυτικού κοινού σε μετοχές τραπεζών 
και εταιριών υψηλής κεφαλαιοποίησης με εμπορευσιμότητα καταδεικνύει την 
"ενηλικίωση" της αγοράς και ενισχύει το κλίμα εμπιστοσύνης προς αυτήν. 

Χαρακτηριστικά, κατά τη διάρκεια της χθεσινής συνεδρίασης έντονη συναλλακτική 
δραστηριότητα παρατηρήθηκε επί των τίτλων της Alpha Τραπέζης Πίστεως, της 
Εμπορικής Τραπέζης, της Τραπέζης Εργασίας, της Εθνικής Τραπέζης, της Τραπέζης 
Πειραιώς και της Ιονικής Τραπέζης. Ακόμη, έντονο ήταν το ενδιαφέρον για τη 
μετοχή του ΟΤΕ, της Κτηματικής Τραπέζης και της εταιρίας Μυτιληναίος. 

Στους κερδισμένους της ημέρας συγκαταλέγονται οι μετοχές της Τραπέζης Αττικής, 
της Καρδασιλάρης και της Τραπέζης Κεντρικής Ελλάδος, ενώ τις σημαντικότερες 
απώλειες κατέγραψαν η προνομιούχος μετοχή της Τζιρακιάν Προφίλ, η κοινή της 
Φίντεξπορτ και η κοινή Κλαουδάτος. 

