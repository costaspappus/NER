Το 2004 έχει και προκριματικά


ΑΥΤΟ που συνέβη τη Δευτέρα στο Χρηματιστήριο της Αθήνας ξεφεύγει από τα όρια 
του φυσιολογικού, του σοβαρού επενδυτικού ενδιαφέροντος για τις μεγάλες 
ευκαιρίες που ο καθένας υποψήφιος επενδυτής φαντάζεται πως θα παρουσιασθούν 
μετά την ανάληψη των Ολυμπιακών Αγώνων του 2004. 

ΧΩΡΙΣ να μελετηθεί τι και πώς δημιουργήθηκε (για μια ακόμα φορά) το σύνδρομο, 
"όποιος προλάβει", όπου ό,τι πουλιόταν γινόταν ανάρπαστο! 

ΤΟ ΠΟΣΟ ρευστά είναι τα πράγματα και στην περίπτωσή μας επιπόλαια ή ανώριμα 
εκφράζονται οι διαθέσεις, είχαμε και είχαν -φανταζόμαστε- όλοι την ευκαιρία να το 
διαπιστώσουμε την επόμενη ακριβώς ημέρα. 

ΟΤΑΝ λοιπόν η χθεσινή συνεδρίαση ξεκίνησε με την ίδια φόρα, μια εξόφθαλμα 
ανακριβής πληροφορία ενός ραδιοφωνικού σταθμού που ανακοίνωσε ότι ο 
πληθωρισμός τον Αύγουστο έκλεισε με άλμα στο 6%, έκανε το... όχημα να φρενάρει 
στριγκλίζοντας και χωρίς ABS! 

ΚΑΠΟΙΟΙ που αγόρασαν νωρίς έχασαν έως και 5% μέσα σε λίγες ώρες! 

ΟΙ ΟΛΥΜΠΙΑΚΟΙ αγώνες, πρέπει να το καταλάβουμε, είναι πολύ μακριά ακόμη και 
πριν φθάσουμε στο σημείο εκκίνησης υπάρχουν για τη χώρα μας πολλά, απείρως 
δυσκολότερα, προκριματικά τεστ. 

ΔΙΟΤΙ σε μια Ελλάδα ισότιμη στην Ενωμένη Ευρώπη με νόμισμα το ευρώ, με 
ανάπτυξη και παραγωγικότητα, η γιορτή του 2004 μπορεί πράγματι να αποτελεί ένα 
πολύτιμο όχημα για την πρόοδό της. 

ΣΚΕΦΘΗΚΕ ποτέ κανείς, απ' όσους έστω μπήκαν πρωί - πρωί τη Δευτέρα στις θύρες 
των χρηματιστηριακών εταιριών πόσο διαφορετικά μπορεί να είναι τα πράγματα σε 
μια χώρα που έχει μείνει εκτός της ΟΝΕ; 

ΑΣΦΑΛΩΣ όχι. Το πρόβλημά μας αυτή τη στιγμή τουλάχιστον, είναι η έλλειψη 
ψυχραιμίας και η παρορμητική εκδήλωση, όχι μόνο συναισθημάτων, αλλά και 
ενεργειών.

