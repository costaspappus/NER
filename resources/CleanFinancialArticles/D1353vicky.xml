Αρχίζει "δίμηνο διαλόγου" μεταξύ κυβέρνησης - βιομηχανίας


Ρεπορτάζ: Γ. Κράλογλου 

ΣΕ ΠΕΡΙΟΔΟ έντονου και ουσιαστικού διαλόγου των παραγωγικών τάξεων με την 
κυβέρνηση, και με την πολιτεία γενικότερα, θα εξελιχθεί το δίμηνο Μαόου - Ιουνίου, 
περίοδο κατά την οποία πραγματοποιούνται οι ετήσιες γενικές συνελεύσεις των 
κεντρικών περιφερειακών και κλαδικών βιομηχανικών οργανώσεων. Ο κύκλος του 
διαλόγου που θα "ανοίξει" στις 9 Μαόου, με τη γενική συνέλευση του Συνδέσμου 
Βιομηχανιών Βορείου Ελλάδος, στην οποία, εκτός από την κυβέρνηση και την 
αντιπολίτευση, έχει κληθεί ως επίσημος ομιλητής και ο πρόεδρος της Ευρωπαϊκής 
Επιτροπής Ζακ Σαντέρ, θα κορυφωθεί με τη γενική συνέλευση του ΣΕΒ, στις 28 
Μαόου, και θα κλείσει τον Ιούνιο με κλαδικές συνελεύσεις (κλωστοϋφαντουργίας - 
ένδυσης) και τέλος με τη γενική συνέλευση του Συνδέσμου Εξαγωγέων 
Βιομηχανικών Προϊόντων. 

Το σημαντικό, όπως κάθε χρόνο, θεσμικό, πλέον, οικονομικό γεγονός, στο πλαίσιο 
των παραπάνω γενικών συνελεύσεων, θα είναι η απογευματινή επίσημη συνεδρίαση 
της γ.σ. του ΣΕΒ κατά την οποία: 
* Ο πρωθυπουργός Κ. Σημίτης μέσα από τον χαιρετισμό του θα δώσει το στίγμα των 
πολιτικών του επιλογών στην οικονομία για το υπόλοιπο της θητείας της 
κυβερνήσεώς του και απαντήσεις σε όσα θα έχουν προκύψει έως τότε από τον 
κοινωνικό διάλογο. 
* Ο υπουργός Εθνικής Οικονομίας Γ. Παπαντωνίου θα κάνει απολογισμό της 
οικονομικής πολιτικής και θα περιγράψει τους στόχους στην οικονομία κατά το 
δεύτερο εξάμηνο του 1997. 
* Ο πρόεδρος του ΣΕΒ Ιάσ. Στράτος θα κάνει σημαντικές επισημάνσεις προς την 
κυβέρνηση και την αντιπολίτευση που θα παραστεί για να ενημερωθεί. 
* Ο αρχηγός της αξιωματικής αντιπολίτευσης Κων. Καραμανλής θα έχει ακόμη μία 
ευκαιρία για επαφές και συζητήσεις με τους εκπροσώπους της βιομηχανίας.

