Ανάκαμψη στις αγορές της Ασίας


ΤΑ ΑΣΙΑΤΙΚΑ χρηματιστήρια ανέλαβαν χθες την πρωτοπορία στην ανάκαμψη των 
χρηματοοικονομικών αγορών σε όλο τον κόσμο. Πήραν κουράγιο από την άνοδο, 
αργά προχθές, στη Ν. Υόρκη καθώς και από τα σχόλια αξιωματούχων των ΗΠΑ και 
του Διεθνούς Νομισματικού Ταμείου τα οποία προκάλεσαν συγκρατημένη 
αισιοδοξία ως προς τις χρηματοπιστωτικές και οικονομικές προοπτικές στη ΝΑ Ασία. 
Στο κλίμα αυτό, τόσο το δολάριο, όσο και το μάρκο, αναγκάστηκαν να 
παραχωρήσουν έδαφος στο γιεν. 

Το ισχυρό άνοιγμα της Ν. Υόρκης χθες βοήθησε τα ευρωπαϊκά χρηματιστήρια, που 
ήδη σημείωναν μερική ανάκαμψη, μετά την "αιματοχυσία" της Δευτέρας, να 
τερματίσουν σε αισθητά υψηλότερα επίπεδα. Ειδικότερα, οι εξελίξεις στα μεγάλα 
διεθνή χρηματιστήρια ήταν οι ακόλουθες: Χονγκ Κονγκ αύξηση 7,38%, Σιγκαπούρη 
7,38%, Τόκιο 0,62%, Λονδίνο 0,30%, Φρανκφούρτη 1,76%, Παρίσι 1,41%, Ζυρίχη 
1,77%. Παρά τη συγκρατημένη αισιοδοξία, υπήρξαν και επιφυλάξεις. Η ανάκαμψη 
των μετοχικών αγορών στην Ασία ήταν μια ευπρόσδεκτη ανάσα, υπογραμμιζόταν 
χθες, αλλά είναι πολύ νωρίς ακόμη για να πει κανείς αν πρόκειται για πραγματική 
στροφή.

