ΣΤΗΝ ΤΡΟΠΟΛΟΓΙΑ ΓΙΑ ΤΟΥΣ ΕΡΓΑΖΟΜΕΝΟΥΣ ΣΤΙΣ ΔΕΚΟ 


Αλλαγή διαδικασίας, όχι ουσίας

Ρεπορτάζ: Αμβρ. Σανταμούρης 

ΣΤΑΘΕΡΗ στην πολιτική επιλογή της για αλλαγές στις ΔΕΚΟ αλλά ευέλικτη ως 
προς τον χρόνο νομοθετικής κατοχύρωσής τους αποδεικνύεται η κυβέρνηση. 
Διερχόμενη συνδικαλιστικές και πολιτικές "Συμπληγάδες", μεταξύ των οποίων και 
εμφανείς, οδηγήθηκε σε αλλαγή της επίμαχης "τροπολογίας Παπαντωνίου", δια 
χειρός τού -θεωρούμενου ως πιο προσιτού στους συνδικαλιστές- 
Μιλτ.Παπαϊωάννου. 

Σύμφωνα με τις αλλαγές, που απέρριψαν οι συνδικαλιστές: Από "σήμερα" ανοίγει 
διάλογος διοικήσεων και συνδικάτων στις ΔΕΚΟ για 6 μήνες, το αργότερο, επί 
προτάσεων της κυβέρνησης, οι πρώτες των οποίων αναμένονται έως το μέσον 
Μαρτίου. Ανεξαρτήτως του εάν προκύψει συμφωνία ή όχι, η κυβέρνηση θα 
κατοχυρώσει νομοθετικώς τις αλλαγές που σχεδιάζει. Μετά τη νομοθετική 
παρέμβαση, τα συνδικάτα των ΔΕΚΟ θα μπορεί να διεκδικούν "αλλαγή των 
αλλαγών", μέσα από επιχειρησιακές συμβάσεις. 

Η διαφαινόμενη εξέλιξη της υπόθεσης μάλλον ικανοποιεί πρωτοκλασάτα στελέχη 
του ΠΑΣΟΚ με "διαδικαστικές" αντιρρήσεις, όπως -μετά άλλων πολλών - οι Α. 
Τσοχατζόπουλος, Κ. Σκανδαλίδης, Βάσω Παπανδρέου. Αισθητές είναι, όμως, οι 
διαφορές και στη ΝΔ, όπως - χθες - φάνηκε από τις θέσεις των Γ. Αλογοσκούφη και 
Σουφλιά. 

Κατά τη γνώμη πολλών, συνδικάτα και κυβέρνηση φιλοδοξούν τη δημιουργία 
καταλληλότερου κλίματος για την ικανοποίηση εκατέρωθεν επιδιώξεων ή για το 
συγκερασμό τους. Οπως λένε, αυτόν τον χαρακτήρα είχε και η χθεσινή εξέλιξη της 
υπόθεσης. 

Εκτιμάται ότι οι "μετωπικές απεργίες" στις ΔΕΚΟ θα διασπαρθούν σε κινητοποιήσεις 
ανά επιχείρηση. Τουλάχιστον όσο χρειάζεται στη ΓΣΕΕ για να συγκεντρώσει 
δυνάμεις ενόψει της διαπραγμάτευσης για την ΕΓΣΣΕ, που από αύριο αρχίζουν στα 
γραφεία του ΣΕΒ. Δεν αποκλείεται όμως και οι κατά ΔΕΚΟ κινητοποιήσεις να 
"συγκρατηθούν". 

Ετσι ή αλλιώς πάντα υπάρχει περιθώριο για την ικανοποίηση συνδικαλιστικών 
αιτημάτων. Λ.χ. με τροπολογία της κ. Β. Παπανδρέου "καλύπτεται" η ασφαλιστική 
απαίτηση των υπαλλήλων της ΔΕΗ με 50 δισ. ανά έτος έως το 2001...

