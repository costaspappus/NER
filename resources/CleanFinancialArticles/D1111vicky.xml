Εντείνεται η διαμάχη ΥΠΕΧΩΔΕ αναδόχων για το Μετρό


ΟΞΥΝΕΤΑΙ η αντιπαράθεση, σε όλα τα επίπεδα, για τα προβλήματα που έχουν 
προκύψει στην οδό Πανεπιστημίου από τη διέλευση του μηχανήματος διάνοιξης 
σηράγγων του Μετρό (TBM1). Χθες, ο υπουργός ΠΕΧΩΔΕ Κ. Λαλιώτης δήλωσε 
κατηγορηματικά ότι η ανάδοχος κοινοπραξία "δεν πρόκειται να πάρει δραχμή 
παραπάνω για τις πρόσθετες εργασίες στην εν λόγω οδό". 

Την προηγούμενη ημέρα, εκπρόσωποι της κοινοπραξίας δήλωναν, εμμέσως πλην 
σαφώς, ότι θα διεκδικήσουν το κόστος των επιπλέον εργασιών στην Πανεπιστημίου. 
Χθες, εξάλλου, πραγματοποιήθηκε και η διακομματική ενημερωτική σύσκεψη για τα 
προβλήματα που έχουν προκύψει στην Πανεπιστημίου, η οποία αποτέλεσε πεδίο 
νέων πολιτικών αντιπαραθέσεων. 

Εν τω μεταξύ, έληξε χθες με συμβιβασμό η εκδίκαση στο Μονομελές Πρωτοδικείο 
Αθηνών της αίτησης ασφαλιστικών μέτρων εκ μέρους επιχειρηματιών της 
Πανεπιστημίου. Η Αττικό Μετρό Α.Ε. διαβεβαίωσε εγγράφως ότι αναλαμβάνει κάθε 
ευθύνη για οποιοδήποτε πρόβλημα προκύψει στην Πανεπιστημίου. Από χθες το πρωί 
δόθηκαν στην κυκλοφορία δύο λωρίδες της εν λόγω οδού. 


