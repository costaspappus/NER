Προσπάθειες για περισσότερους πόρους από το "πακέτο Σαντέρ"


Ρεπορτάζ: Γ. Διαμαντόπουλος 

ΕΝΩ σήμερα υποβάλλονται στο Ευρωπαϊκό Κοινοβούλιο οι προτάσεις της 
Ευρωπαϊκής Επιτροπής για τις δημοσιονομικές προοπτικές και τις διαρθρωτικές 
ενισχύσεις κατά την εξαετία 2000 - 2006, χθεσινές δηλώσεις της αρμόδιας για την 
περιφερειακή πολιτική Επιτρόπου Μόνικας Βουλφ Ματίς, δημιουργούν αισιοδοξία 
για διεκδίκηση σοβαρού ύψους κονδυλίων από την Ελλάδα, στο πλαίσιο του τρίτου 
Κοινοτικού Πλαισίου Στήριξης. Η Γερμανίδα Επίτροπος, απαντώντας σε ερώτηση 
των Ελλήνων ευρωβουλευτών Μιχ. Παπαγιαννάκη και Νικ. Κακλαμάνη, τόνισε ότι 
"οι λιγότερο ευημερούσες περιφέρειες της Ευρωπαϊκής Ενωσης θα συνεχίσουν να 
είναι οι κύριες δικαιούχοι της διαρθρωτικής ενίσχυσης, στο πλαίσιο του συστήματος 
των Διαρθρωτικών Ταμείων και του Ταμείου Συνοχής". 

Εν τω μεταξύ, οι 4 χώρες Συνοχής (Ελλάδα, Ισπανία, Πορτογαλία και Ιρλανδία) 
φαίνεται να σχηματίζουν "μέτωπο", ενόψει της διαπραγμάτευσης που θα γίνει τους 
προσεχείς μήνες. Οπως διαπιστώθηκε κατά τη συνάντηση των εκπροσώπων των 4 
χωρών στον "Αστέρα" της Βουλιαγμένης, διαμορφώνεται μια κοινή 
διαπραγματευτική θέση, με τρία σημεία αιχμής: 

1. Θα ήταν πολιτικά και αναπτυξιακά μη αποδεκτό η χρηματοδότηση της διεύρυνσης 
να γίνει εις βάρος των διαρθρωτικών πόρων που διατίθενται στα λιγότερο 
αναπτυγμένα κράτη - μέλη, τα οποία θα έχουν και τα μικρότερα οφέλη από την 
ένταξη των νέων χωρών. 

2. Είναι καθοριστική η πρόσθετη ενίσχυση της προσπάθειας για οικονομική και 
κοινωνική συνοχή, ιδιαίτερα στις οικονομικά ασθενέστερες χώρες. 

3. Οι πόροι για τις πολιτικές συνοχής πρέπει να είναι ανάλογοι του επιδιωκόμενου 
στόχου. 

Οι "4" θα έχουν νέα συνάντηση το φθινόπωρο, όταν και θα είναι γνωστά όλα τα 
δεδομένα του θέματος. 

Χθες, ο υφυπουργός Εθν. Οικονομίας Χρ. Πάχτας ενημέρωσε τον πρωθυπουργό Κ. 
Σημίτη τόσο για τη συνάντηση του Σαββατοκύριακου, όσο και για την πορεία 
υλοποίησης του παρόντος Κοινοτικού Πλαισίου Στήριξης. Στο επίκεντρο της 
συζήτησης ετέθη η αναθεώρηση, ύψους 400 δισ. δρχ., του Κ.Π.Σ.

