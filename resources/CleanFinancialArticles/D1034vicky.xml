ΣΤΟ ΑΝΩΤΑΤΟ ΟΡΙΟ ΗΜΕΡΗΣΙΑΣ ΑΝΟΔΟΥ (+8%) ΤΟΥ ΧΡΗΜΑΤΙΣΤΗΡΙΟΥ 
ΤΟ ΣΥΝΟΛΟ ΤΩΝ ΜΕΤΟΧΩΝ 


Κυνήγι επενδυτικών ευκαιριών

Του: Γ. Παπανικολάου 

ΟΛΛΜΠΙΑΚΟ ρεκόρ πραγματοποίησε χθες η Σοφοκλέους. Το σύνολο σχεδόν των 
μετοχών που διαπραγματεύονται στο ΧΑΑ βρέθηκε στα όρια της ανώτατης 
επιτρεπόμενης ημερήσιας ανόδου (+8%), για πρώτη φορά από το 1992, όταν 
θεσπίσθηκε για λόγους προστασίας του επενδυτικού κοινού, πλαφόν στην ημερήσια 
διακύμανση των μετοχών. Αιτία, το κλίμα ευφορίας που δημιούργησε στο 
επενδυτικό κοινό η ανάληψη της Ολυμπιάδας του 2004. 

Πιεζόμενος από την εκρηκτική ζήτηση τίτλων, η οποία κάλυψε ολόκληρο το φάσμα 
της αγοράς, ο γενικός δείκτης έκλεισε στις 1.663,69 μονάδες, κάνοντας "άλμα" 123 
μονάδων που μεταφράζεται σε ποσοστό 7,96%. Στα ίδια επίπεδα κυμάνθηκαν και οι 
επιμέρους κλαδικοί δείκτες της αγοράς ενώ ενδεικτικό της κατάστασης που 
επικράτησε είναι το γεγονός ότι 264 από τις 272 μετοχές που κινήθηκαν κατέγραψαν 
κέρδη και μόνον 3 έκλεισαν πτωτικά. 

Ωστόσο η χθεσινή συνεδρίαση χαρακτηρίσθηκε από την ανυπαρξία πωλητών, καθώς 
όπως επισημαίνουν χρηματιστηριακά στελέχη, η ύπαρξη του πλαφόν εμπόδισε 
προσφορά και ζήτηση να έλθουν σε ισορροπία. Ετσι, ο "τζίρος" περιορίσθηκε 
"τεχνητά" σε 19,24 δισ. δρχ., ενώ, κατά τις ίδιες πηγές, έμειναν ανεκτέλεστες εντολές 
αγοράς αξίας δεκάδων δισ. δρχ. και μάλιστα με "ανοικτή" τιμή. Ταυτοχρόνως 
εκδηλώθηκε κύμα αιτήσεων αγοράς μεριδίων στα μετοχικά Αμοιβαία Κεφάλαια το 
οποίο, σύμφωνα με ορισμένες εκτιμήσεις ανήλθε σε περίπου 20 δισ. δρχ. 
ενδεχομένως και παραπάνω. 

Κατά τις ίδιες πηγές, η ζήτηση προήλθε όχι μόνο από μεταφορές ήδη υπαρχόντων 
κεφαλαίων, από σταθερά σε μετοχικά Α/Κ αλλά και από επενδυτές που στράφηκαν 
προς τα Αμοιβαία βλέποντας ότι στη Σοφοκλέους η προσφορά τίτλων ήταν 
αμελητέα. Με βάση τα ανωτέρω, επισημαίνουν αναλυτές της αγοράς, έντονα 
ανοδικές τάσεις εκτιμάται ότι θα επικρατήσουν και σήμερα στο ΧΑΑ. Σε 
βραχυπρόθεσμο επίπεδο, ρόλο "ρυθμιστή" φαίνεται ότι θα παίξουν οι ξένοι θεσμικοί 
από τις ρευστοποιήσεις των οποίων θα εξαρτηθεί και ο βαθμός εκτόνωσης της 
ζήτησης. Αντίστοιχο ρόλο δύνανται να παίξουν και τα μεγάλα κρατικά 
χαρτοφυλάκια, καθώς και τα ασφαλιστικά ταμεία. 

Στον αντίποδα εμφανίζονται οι Ελληνες θεσμικοί και ιδιαιτέρως, τα μετοχικά 
Αμοιβαία οι διαχειριστές των οποίων είναι ουσιαστικά "υποχρεωμένοι" να 
επενδύσουν τις νέες εισροές κεφαλαίων που λαμβάνουν, αυξάνοντας τη ζήτηση. Σε 
περισσότερο μακροπρόθεσμο επίπεδο, υπογραμμίζουν οι αναλυτές, παρά τα 
αναμφισβήτητα ευνοϊκά αποτελέσματα της Ολυμπιάδας, κυρίαρχο ρόλο στη 
διαμόρφωση της αγοράς συνεχίζουν να παίζουν τα μακροοικονομικά μεγέθη, όπως ο 
πληθωρισμός και τα επιτόκια. Πέραν αυτού συνιστάται η ψύχραιμη επιλογή μετοχών 
με βάση ορθολογικά κριτήρια που στηρίζονται στα θεμελιώδη μεγέθη και τις 
προοπτικές της κάθε εταιρίας.

