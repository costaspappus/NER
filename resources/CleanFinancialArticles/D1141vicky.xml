ΧΡΗΜΑΤΙΣΤΗΡΙΟ 


Αυξημένη η απορρόφηση της προσφοράς τίτλων

ΤΗΝ ικανότητά της να "απορροφά" υψηλά επίπεδα προσφοράς τίτλων επέδειξε για 
ακόμη μια φορά χθες η χρηματιστηριακή αγορά. Συγκεκριμένα, ο Γενικός Δείκτης 
Τιμών του ΧΑΑ έκλεισε χθες στις 1.784,95 μονάδες, καταγράφοντας κέρδη 7,33 
μονάδων ή 0,41%. Και τούτο ενώ κατά την έναρξη των συναλλαγών είχε βρεθεί έως 
και τις 1.773,33 μονάδες υπό το βάρος ρευστοποιήσεων κυρίως εκ μέρους ξένων 
θεσμικών επενδυτών, τις οποίες ωστόσο απορρόφησε η αγορά με σχετική ταχύτητα. 
Αποτέλεσμα ήταν η αξία των συναλλαγών να ανέλθει σε 25,3 δισ. δρχ., καθώς 7,7 
εκατ. τεμάχια μετοχών άλλαξαν χέρια. 

Οπως επισημαίνουν έγκυρες χρηματιστηριακές πηγές, εγχώριοι θεσμικοί οίκοι 
προχώρησαν χθες σε σαφείς τοποθετήσεις υπό το "φως" σημαντικών εισροών σε 
αμοιβαία κεφάλαια "αναπτυξιακού" και "μικτού" χαρακτήρα. Σύμφωνα με τις ίδιες 
πηγές, αντιστοίχως σαφής είναι και η ύπαρξη περαιτέρω ρευστότητας από μέρους 
τόσο των θεσμικών, όσο και των ιδιωτικών εγχωρίων επενδυτών, γεγονός που 
προσδίδει έντονη δυναμική στην αγορά και δίνει την προοπτική περαιτέρω ανόδου. 


