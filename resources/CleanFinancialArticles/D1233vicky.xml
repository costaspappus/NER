Σε επίπεδο ρεκόρ 313 δρχ. η ecu


Η ΓΙΑ τρίτη συνεχή εργάσιμη ημέρα άνοδος των επιτοκίων στη διατραπεζική 
δραχμών, η οποία συνοδεύθηκε από νέες εκροές στο fixing και άνοδο της ισοτιμίας 
της ecu στο επίπεδο - ρεκόρ των 313 δρχ., συμπαρέσυρε προς τα άνω τα επιτόκια 
των Εντόκων Γραμματίων που δημοπρατήθηκαν χθες. Ειδικότερα, το μέσο σταθμικό 
επιτόκιο της δημοπρασίας (στην οποία από τα 144 δισ. δρχ. που προσφέρθηκε έγιναν 
αποδεκτά κεφάλαια ύψους 130 δισ. δρχ.), διαμορφώθηκε το μεν τρίμηνης διάρκειας 
Εντοκο στο 13,90%, το δε εξάμηνης στο 13,80%. Δηλαδή, τα επιτόκια αυξήθηκαν 
περί τη μία εκατοστιαία μονάδα σε σύγκριση με τη δημοπρασία της 19.12.97 
(12,90% τα τρίμηνα και 12,70% τα εξάμηνα), οπότε είχαν γίνει αποδεκτές 
προσφορές ύψους 105 δισ. δρχ. Στη διατραπεζική δραχμών, το Athibor αυξήθηκε 
κατά 2,40 μονάδες στον ένα μήνα (20,65% από 18,25%) και 1,62 μονάδες στο 
τρίμηνο (20,62% από 19%). 

Παρά τα αυξημένα επιτόκια, η ecu έκλεισε ακριβώς στο όριο ("στόχο" αρκετών 
επενδυτών) των 313 δρχ., που είχε προσεγγίσει τελευταία φορά στις 6 Ιανουαρίου 
(312,980 δρχ.), αποτέλεσμα εν πολλοίς αναμενόμενο μετά τις εξελίξεις που έλαβαν 
χώρα την περασμένη Παρασκευή στη χρηματαγορά Αθηνών (βλ. "Εξπρές" 24.1.98). 
Η διαμόρφωση της ως άνω ισοτιμίας ήταν το αποτέλεσμα των εκτιμώμενων, περί τα 
120 εκατ. δολ., εκροών χθες στο fixing. Σημειώνεται ότι την Τρίτη 3 Φεβρουαρίου 
θα δημοπρατηθούν ετήσια Εντοκα Γραμμάτια (με διακανονισμό στις 5.2.98) και 
μικρό ποσό διετών Ομολόγων Σταθερού Επιτοκίου.

