Ελαφρά τεχνική διόρθωση τιμών


ΜΙΚΡΗ τεχνική διόρθωση από το ανώτατο σημείο τιμών όλων των εποχών, αλλά και 
ιδιαίτερα αυξημένος όγκος συναλλαγών, εξαιτίας "πακέτου" επί μετοχών της 
τσιμεντοβιομηχανίας Ηρακλής, χαρακτήρισαν τη χθεσινή χρηματιστηριακή 
συνεδρίαση. Συγκεκριμένα, ο Γενικός Δείκτης Τιμών του ΧΑΑ, που απαρτίζεται από 
70 μετοχές εταιριών όλων των κλάδων, τερμάτισε τη χθεσινή συνεδρίαση στις 
1.734,12 μονάδες, καταγράφοντας απώλειες 5,98 μονάδων ή 0,34%. Και τούτο ενώ 
κατά τη διάρκεια των συναλλαγών είχε ανέλθει έως και τις 1.750,32 μονάδες. 

Ο δείκτης FTSE/ASE, που αφορά 20 μετοχές εταιριών υψηλής κεφαλαιοποίησης, 
έκλεισε στις 1.021,05 μονάδες, καθώς σημείωσε κάμψη 4,66 μονάδων ή 0,45%. 
Οπως καταδεικνύεται και από την ποσοστιαία διαφορά πτώσης που σημείωσαν οι 
δύο βασικοί δείκτες αποτίμησης του ΧΑΑ, η κάμψη τιμών αφορούσε κυρίως τις 
μετοχές εταιριών υψηλής κεφαλαιοποίησης και σημειώθηκε στο πλαίσιο 
εξαργύρωσης κερδών. Η αξία συναλλαγών ανήλθε στο ποσό των 85,68 δισ. δρχ. επί 
15,56 εκατ. τεμαχίων μετοχών που άλλαξαν χέρια. Ωστόσο, ποσό της τάξης των 65 
δισ. δρχ. αφορούσε πράξη με σύμφωνο επαναγοράς επί μετοχών της Ηρακλής (4,7 
εκατ. τεμ. x 2). Συνολικά εκ των 253 μετοχών που κινήθηκαν, οι 82 έκλεισαν με 
κέρδη και οι 149 με ζημίες, ενώ δεν παρουσίασαν μεταβολή τιμής. 

Εντονη κινητικότητα χαρακτήρισε τη μετοχή της Ελληνικής Εταιρίας Εμφιαλώσεως, 
η οποία έκλεισε και τη χθεσινή συνεδρίαση με limit up, στο πλαίσιο των ιδίων 
πληροφοριών περί συγχώνευσής της με "ομόσταυλη". Ακολούθησαν, με επίσης 
αξιόλογες συναλλαγές, οι μετοχές του ΟΤΕ, της Τραπέζης Πίστεως, της Εθνικής 
Τραπέζης, της Ελαϊς, της Εμπορικής και της Κτηματικής. Τις σημαντικότερες 
ποσοστιαίες ζημίες κατέγραψε η μετοχή της εταιρίας Κυλινδρόμυλοι 
Σαραντόπουλος, η προνομιούχος της Χάλυψ, η Μπενρουμπή και η κοινή Ηλιοφίν. 
Στο ανώτερο πλαφόν τερμάτισε τη συνεδρίαση η μετοχή της 3Ε, της Α-Β 
Βασιλόπουλος, της Καμπάς και η Sato κοινή. 



