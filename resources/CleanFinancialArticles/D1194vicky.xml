Η ΕΥΡΩΠΑΪΚΗ ΕΠΙΤΡΟΠΗ ΖΗΤΕΙ ΑΠΟ ΤΗΝ ΕΛΛΗΝΙΚΗ ΚΥΒΕΡΝΗΣΗ 


Εξηγήσεις για προγραμματικές

Βρυξέλλες, Κ. Μοσχονάς 

Η ΕΥΡΩΠΑΪΚΗ Επιτροπή παρεμβαίνει στο θέμα των προγραμματικών συμφωνιών 
που υπεγράφησαν έναν μήνα πριν από τη λήξη της μεταβατικής περιόδου 
(31.12.1997) και ζητεί διευκρινίσεις από την ελληνική κυβέρνηση. 

Αριστες πηγές της Επιτροπής επιβεβαίωσαν χθες ότι η Γενική Διεύθυνση XV 
(εσωτερική αγορά - χρηματοδοτικές υπηρεσίες) έστειλε, κατόπιν εντολής του 
αρμοδίου επιτρόπου Μάριο Μόντι, επιστολή στην κυβέρνηση, με την οποία ζητεί 
πλήρη και αναλυτική αναφορά σχετικά με τις προγραμματικές συμφωνίες που 
συνήψαν, μέχρι το τέλος του 1997, φορείς των τομέων του ύδατος, της ενέργειας, 
των μεταφορών και των τηλεπικοινωνιών. Πρόκειται, ως γνωστόν, για συμβάσεις 
195 εταιριών με 10 ΔΕΚΟ, συνολικού ύψους 1 τρισ. δρχ., οι οποίες υπεγράφησαν 
κυριολεκτικά "στο παραπέντε", καθότι η μεταβατική περίοδος που δόθηκε στην 
Ελλάδα για την εφαρμογή της Οδηγίας 93/38 έληγε στις 31.12.1997. 

Η οδηγία 93/38 "περί συντονισμού των διαδικασιών σύναψης συμβάσεων στους 
τομείς του ύδατος, της ενέργειας, των μεταφορών και των τηλεπικοινωνιών", 
εξασφαλίζει το πραγματικό άνοιγμα της αγοράς και την εύλογη ισορροπία κατά την 
εφαρμογή των κανόνων σύναψης συμβάσεων στους παραπάνω τομείς, ενώ 
προβλέπει και τη διενέργεια προμηθειών μέσω διεθνών διαγωνισμών. Η Επιτροπή 
ζητεί, έπειτα από καταγγελίες που έγιναν στις Βρυξέλλες, να την ενημερώσει 
λεπτομερώς η ελληνική πλευρά σχετικά με τις διαδικασίες που ακολουθήθηκαν στη 
σύναψη των συμφωνιών. Στην επιστολή της επισημαίνει ότι, ανεξάρτητα από την 
εφαρμογή ή όχι της Οδηγίας, από την 1η Ιανουαρίου 1998 υπάρχει η υποχρέωση των 
κρατών - μελών να σέβονται τους κανόνες ανταγωνισμού σχετικά με την πρόσβαση 
στην αγορά. 

Η Αθήνα θα πρέπει να ενημερώσει για το όλο θέμα τις Βρυξέλλες εντός ενός μηνός. 
Σε περίπτωση που οι διευκρινίσεις της ελληνικής πλευράς κριθούν μη ικανοποιητικές 
από τις υπηρεσίες της Επιτροπής, τότε θα κινηθεί η προδικαστική διαδικασία βάσει 
του άρθρου 169 περί ανταγωνισμού.

