Η αγροτική οικονομία


Η ΕΛΛΗΝΙΚΗ ύπαιθρος βιώνει σήμερα μια νέα πραγματικότητα, που προσδιορίζει 
τις διαστάσεις του αγροτικού ζητήματος της χώρας. 

Η ΕΠΙΛΥΣΗ των προβλημάτων της αγροτικής οικονομίας, όντας το ζητούμενο για 
όλους τους εμπλεκόμενους, δεν μπορεί πλέον να αναζητηθεί σε συνταγές και 
πεπατημένες πρακτικές. 

ΟΛΕΣ ΟΙ ΧΩΡΕΣ του κόσμου, συμπεριλαμβανομένου και του ενιαίου σχήματος της 
Ευρωπαϊκής Ενωσης, βρίσκονται στη φάση της αναζήτησης λύσεων, πρακτικών και 
πολιτικών, που θα λειτουργήσουν στο νέο οικονομικό περιβάλλον. 

ΣΥΝΕΠΑΓΕΤΑΙ ότι η αγροτική πολιτική στην Ελλάδα, δεν μπορεί, αυτή την 
περίοδο, να εμφανίσει "χρυσές λύσεις" για την αντιμετώπιση όλων των ζητημάτων 
της αγροτικής οικονομίας. 

ΟΣΟΙ ΜΕΧΡΙ σήμερα έχουν ασχοληθεί με τις προοπτικές και το μέλλον της, δεν 
έχουν κατορθώσει να παρουσιάσουν ιδιαιτέρως αποτελεσματικές λύσεις, που να 
απομακρύνουν, εάν εφαρμοσθούν, τον πρωτογενή τομέα από τα αδιέξοδά του. 

ΕΤΣΙ ΚΑΙ η προχθεσινή έκθεση της επιτροπής υπό τον καθηγητή Γιάννη Σπράο για 
τη γεωργία δεν εμφανίζει λύσεις που να μπορούν να μεταβάλουν την εικόνα, τις 
δομές και τις προοπτικές της ελληνικής υπαίθρου. 

ΠΕΡΑΝ της αναγκαίας καταγραφής της ισχύουσας κατάστασης και της 
κωδικοποίησης προτάσεων λίγο ή περισσότερο γνωστών, η επιτροπή δεν μπόρεσε να 
συμβάλει με ουσιαστικές λύσεις στον συγκεκριμένο τομέα. 

ΟΙ ΠΟΛΙΤΙΚΕΣ που θα ακολουθηθούν στο εξής, δίχως αυταπάτες, θα είναι μια 
συρραφή των προτάσεων και επιδιώξεων της Ευρωπαϊκής Επιτροπής, των 
συσχετισμών στο Συμβούλιο Υπουργών Γεωργίας, των δυνατοτήτων της εθνικής 
οικονομίας, των οραματισμών και των δυνατοτήτων της ελληνικής κυβέρνησης, της 
ανταπόκρισης των αγροτών, αλλά και ορισμένων θεωρητικών τού κλάδου. 

ΚΑΝΕΙΣ δεν μπορεί να δώσει τη λύση μόνος του. 

ΤΟ ΓΕΓΟΝΟΣ αυτό, όμως, δεν αρκεί να το αντιληφθούν τεχνοκράτες και πολιτικοί, 
πρέπει να το καταλάβουν και οι ίδιοι οι φορείς της αγροτικής οικονομίας, καθώς οι 
παραγωγοί ετοιμάζονται να διεκδικήσουν και πάλι, με λογικές συγκρούσεων και 
αντιπαραθέσεων, την αντικατάσταση των μηχανισμών αρωγής και διευκόλυνσης των 
δράσεων στην αγροτική οικονομία. 

ΚΑΜΙΑ κυβέρνηση παγκοσμίως δεν μπορεί να επωμιστεί το οικονομικό βάρος της 
αγροτικής μεταρρύθμισης. Ακόμη και η Ευρωπαϊκή Ενωση και οι ΗΠΑ 
δυσκολεύονται.

