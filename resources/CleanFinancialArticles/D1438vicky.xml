ΦΑΠ ΝΟΜΙΚΩΝ ΠΡΟΣΩΠΩΝ 


Απόδοση 13 δισ. δρχ.

ΙΚΑΝΟΠΟΙΗΤΙΚΑ κρίνονται, από πηγές του υπουργείου Οικονομικών, τα μέχρι 
σήμερα βεβαιωθέντα ποσά του Φόρου Μεγάλης Ακίνητης Περιουσίας των νομικών 
προσώπων από τις μεγάλες εφορίες της Αθήνας, του Πειραιά και της Θεσσαλονίκης, 
τα οποία σύμφωνα με τις πρώτες πληροφορίες ανέρχονται στα 10,5 δισ. δρχ., ενώ 
μετά τη βεβαίωση των ποσών και από τις μικρότερες εφορίες αναμένεται να 
διαμορφωθούν στα 13 έως 15 δισ. δρχ. 

Ειδικότερα στη ΦΑΕΕ Αθηνών έχουν βεβαιωθεί 6 δισ. δρχ., στη ΦΑΒΕ Αθηνών 2,3 
δισ., στη ΦΑΕΕ Θεσσαλονίκης 1,1 δισ. δρχ., στη ΦΑΕΕ Πειραιώς 1,1 δισ. δρχ. Οι 
επιχειρήσεις θα καταβάλουν τον φόρο σε δύο δόσεις, από τις οποίες η πρώτη είναι 
στα τέλη Αυγούστου και η δεύτερη τον προσεχή Οκτώβριο. 

Αντίθετα, μεγάλη καθυστέρηση παρατηρείται στην ανάθεση της επεξεργασίας του 
εντύπου Ε9 των φυσικών προσώπων σε ιδιωτική εταιρία, με αποτέλεσμα να αργεί 
υπερβολικά η είσπραξη της πρώτης δόσης του φόρου. Σύμφωνα με πληροφορίες, η 
βεβαίωση του οφειλομένου φόρου δεν αναμένεται να πραγματοποιηθεί πριν από τον 
προσεχή Σεπτέμβριο. 

Ενδέχεται μάλιστα οι δόσεις να μετατοπισθούν για το 1998, ενώ τα 
εισπραχθεισόμενα ποσά θα προστεθούν στα έσοδα του Προϋπολογισμού του 1997. 
Εξάλλου, έγινε χθες η υποβολή των οικονομικών προσφορών με τη διαδικασία του 
μειοδοτικού διαγωνισμού των 3 εταιριών που διεκδικούν την επεξεργασία του Ε9 
(Altec, Intrasoft, Data Πληροφορική). Το κόστος του έργου θα ανέλθει στα 3,1 δισ. 
δρχ.

