ΑΠΟ ΓΣΕΕ ΚΑΙ ΣΥΝΔΙΚΑΤΑ ΚΑΤΑ ΤΗΣ ΕΠΙΜΑΧΗΣ ΤΡΟΠΟΛΟΓΙΑΣ 


Κλιμάκωση κινητοποιήσεων

Ρεπορτάζ: Αμβρ. Σανταμούρης 

ΑΚΙΝΗΤΟΠΟΙΗΜΕΝΑ θα μείνουν τα μέσα των αστικών συγκοινωνιών από την 
επόμενη Τρίτη έως και την Πέμπτη, 5-9 π.μ. και 10 μ.μ. έως 1 π.μ., ενώ την Τρίτη θα 
πραγματοποιηθεί πανελλαδική 24ωρη απεργία σε όλες τις υπόλοιπες ΔΕΚΟ. Η ΓΣΕΕ 
και τα συνδικάτα ζητούν την απόσυρση της επίμαχης τροπολογίας στο φορολογικό 
και την έναρξη διαλόγου με την κυβέρνηση. Επιπλέον, θα προσφύγουν στο Διεθνές 
Γραφείο Εργασίας για παράβαση διεθνών συνθηκών εργασίας. 

Χθες, μετά από πολύωρη συνεδρίαση των προεδρείων της συνομοσπονδίας και των 
ομοσπονδιών της Κοινής Ωφέλειας αποφασίσθηκε η ένταση των κινητοποιήσεων, 
καθώς οι εργαζόμενοι απορρίπτουν το ενδεχόμενο μονομερών ρυθμίσεων των 
Γενικών Κανονισμών Προσωπικού και όσων εργασιακών θεμάτων μπορεί αυτοί να 
εξαρτούν. Η κυβέρνηση δεν αποσύρει την τροπολογία για τους ΓΚΠ και ουσιαστικά, 
προτείνει τη χρονική μετάθεση της νομοθετικής κατοχύρωσής της. "Είναι 
παρελκυστική τακτική", λένε τα συνδικάτα και θεωρούν ότι η διάταξη -εν καιρώ- θα 
αφορά όλες τις ΔΕΚΟ. 

Τα συνδικάτα αρνούνται την εκχώρηση αντικειμένων της διαπραγμάτευσης και των 
συμβάσεων στις διοικήσεις, στην κυβέρνηση και τη Βουλή. Αντιπροτείνουν οι 
διαφωνίες των δύο πλευρών να αντιμετωπίζονται από τον Οργανισμό Διαιτησίας και 
Μεσολάβησης (ΟΜΕΔ), όπως γίνεται ήδη με τον ΟΤΕ, αλλά και με τον ιδιωτικό 
τομέα. 

Τα περισσότερα συνδικάτα αναγνωρίζουν την ανάγκη εξυγίανσης στις επιχειρήσεις 
της Κοινής Ωφέλειας και την υποχρέωση να καταβάλλουν "κόστος" από εκείνο που 
απαιτούν οι αναγκαίες τομές. Η υπόθεση, παρεμπιπτόντως, αποκτά πολιτική 
δυναμική και έρχεται να προστεθεί σε "ανοικτούς ήδη λογαριασμούς" στο εσωτερικό 
των μεγάλων κομμάτων. Υψηλόβαθμα στελέχη της κυβέρνησης και του ΠΑΣΟΚ 
ομολογούν: "Η "κομματική πειθαρχία" αιωρείται πάλι πάνω από το κεφάλι μας και 
αυτή τη φορά έχει μετονομασθεί σε προσωπική ευθύνη...". Συνοχή όμως, δεν 
εμφανίζουν οι αντιδράσεις και πολιτικών ή συνδικαλιστικών στελεχών της 
αξιωματικής αντιπολίτευσης, όπως προκύπτει και από την εσωκομματική διαδικασία 
και από δημόσιες δηλώσεις. Πλουραλιστική είναι -τουλάχιστον ανεπισήμως- η 
αντιμετώπιση της υπόθεσης και από τους εργοδοτικούς φορείς. Συγκλίνουν -κατά 
μείζονα λόγο- με τις κυβερνητικές θέσεις, αλλά η ακολουθούμενη διαδικασία 
εξελίσσεται σε απειλή για το κλίμα, το οποίο επιδιώκουν να διαμορφώσουν από 
κοινού με τους συνδικαλιστές.

