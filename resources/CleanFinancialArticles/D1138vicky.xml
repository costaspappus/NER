Η ΕΚΘΕΣΗ ΣΠΡΑΟΥ ΕΠΙΒΕΒΑΙΩΝΕΙ ΤΗΝ ΠΡΟΟΠΤΙΚΗ ΚΑΤΑΡΡΕΥΣΗΣ ΤΟΥ 
ΑΣΦΑΛΙΣΤΙΚΟΥ ΣΥΣΤΗΜΑΤΟΣ 


Ανάγκη ριζοσπαστικών μέτρων

Ρεπορτάζ: Αμβρ. Σανταμούρης 

ΡΙΖΙΚΕΣ και επώδυνες για μεγάλα τμήματα της κοινωνίας είναι οι αλλαγές που 
συνιστώνται από την έκθεση της επιτροπής Σπράου, για να αποφευχθεί η 
κατάρρευση του ασφαλιστικού συστήματος, του οποίου η βιωσιμότητα δεν 
προβλέπεται να ξεπερνά το 2010. 

Η γήρανση του πληθυσμού (40% άνω των 65 ετών έως τότε), η μείωση του 
εργατικού δυναμικού (39% του πληθυσμού το 2010) και η ανεργία απειλούν ευθέως 
το σύστημα και τη συνταξιοδοτική του ικανότητα και, σύμφωνα με την έκθεση, 
επιβάλλουν επιλογές, όπως είναι η μερική μετατροπή του συστήματος σε 
κεφαλαιοποιητικό, η αύξηση των ορίων ηλικίας για συνταξιοδότηση, η μείωση των 
μέσων συντάξεων, η επανεξέταση ή περικοπή αναπηρικών συντάξεων και συντάξεων 
λόγω θανάτου, η αύξηση των εισφορών, η κατάργηση των βαρέων/ ανθυγιεινών, η 
αλλαγή στη χρηματοδότηση των ταμείων και άλλες. 

Τέτοια μέτρα, όπως ήταν φυσικό, προκάλεσαν την έντονη αντίδραση των 
συνδικάτων, αλλά ο κ.Σπράος είχε προειδοποιήσει από χθες: "Μη βιαστείτε". Η 
πρωταρχική σημασία που έχει η υπόθεση της ανάπτυξης για το ασφαλιστικό σύστημα 
και, κυρίως, η ανάγκη "συνολικής αυστηροποίησης" των όρων λειτουργίας του, είναι 
οι ιδέες που τη διατρέχουν σε ολόκληρη την έκτασή της. Οι συντάκτες της, όμως, 
δεν υποδεικνύουν τις λύσεις που προτιμούν αλλά την παραθέτουν ως "συμβολή στον 
κοινωνικό διάλογο και ως υπόδειξη των επιλογών" στις οποίες υποχρεώνει η 
σημερινή κατάσταση του συστήματος και η προοπτική του. 

Αύριο η "Εξπρές" θα δημοσιεύσει σε ειδική έκδοση ολόκληρο το κείμενο της 
έκθεσης Σπράου-Τήνιου. 


