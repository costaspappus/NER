Ανάγκη πληροφόρησης


ΤΟ ΑΝ θα φορολογηθούν με μεγαλύτερο συντελεστή ή όχι τα κρατικά ομόλογα, το 
αν θα τιμαριθμοποιηθεί η φορολογική κλίμακα ή όχι το 1998, αν θα αυξηθούν ή 
μειωθούν οι φορολογικοί συντελεστές των εισηγμένων στο ΧΑΑ εταιριών, είναι 
θέματα που θα τα αποφασίσει το οικονομικό επιτελείο της κυβέρνησης. 

ΟΜΩΣ, τα συχνά αντιφατικά σενάρια που κυκλοφορούν τις παραμονές της 
κατάθεσης του "δύσκολου", όπως έχει λεχθεί και από αρμόδια χείλη, 
Προϋπολογισμού του 1998, και ανεξαρτήτως του εάν η κυβέρνηση έχει ήδη εν 
πολλοίς αποφασίσει για το τι μέλλει γενέσθαι με τους φόρους, φορτίζουν μάλλον 
αρνητικά την ψυχολογία της οικονομίας. Είτε διαρρέει η ίδια η κυβέρνηση τα 
αντιφατικά αυτά σενάρια είτε παρεξηγούνται οι προθέσεις της, αυτό που εν τέλει 
μένει ως εντύπωση είναι ένα τοπίο καθόλου ευκρινές. Η αίσθηση ότι κάτι δεν πάει 
καλά με τα δημοσιονομικά. Οτι, τέλος, η ίδια η κυβέρνηση... "ψάχνεται". 

ΑΣΦΑΛΩΣ δεν περιμένει κανείς το οικονομικό επιτελείο της να προαναγγείλει τον 
Προϋπολογισμό πριν κατατεθεί στη Βουλή. Θα μπορούσε, όμως, κάλλιστα η κοινή 
γνώμη να πληροφορηθεί εάν το γενικό κλίμα στην οικονομία, και εν προκειμένω σε 
ό,τι αφορά τη φορολόγηση, θα αλλάξει. Για να γνωρίζει ο κάθε φορολογούμενος και 
ο κάθε επιχειρηματίας τους "κανόνες του παιγνιδιού" για το επόμενο έτος. 

ΠΙΟ απλά, οι αρμόδιοι για τα δημοσιονομικά να πράξουν ό,τι και ο διοικητής της 
Τραπέζης της Ελλάδος, ο οποίος, εμμέσως πλην σαφώς, περίπου πέντε μήνες πριν 
από τη δημοσιοποίηση του επόμενου νομισματοπιστωτικού προγράμματος 
προανήγγειλε "σταθερή δραχμή" και για το 1998. 

ΓΙΑ ΝΑ γνωρίζουν ακριβώς οι δυνάμεις της αγοράς πού πάμε...

