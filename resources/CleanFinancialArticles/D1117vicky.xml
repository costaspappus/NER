Πιο μακριά η ΟΝΕ για τη λιρέτα


Η ΞΑΦΝΙΚΗ απόφαση της Κεντρικής Τρ. της Γερμανίας να αυξήσει τα επιτόκια, 
χθες, παρέτεινε για δεύτερη ημέρα την κρίση στις αγορές αξιών. Η Μπούντεσμπανκ 
ανακοίνωσε την αύξηση του επιτοκίου ρέπος στο 3,30%, έναντι 3,00%, 
ανατρέποντας μια χαλαρή πιστωτική πολιτική μετά από μία πενταετία. Την ίδια θέση 
υιοθέτησαν οι κεντρικές τράπεζες στη Γαλλία, την Ολλανδία και το Βέλγιο. Με την 
κίνηση της Μπούντεσμπανκ ανοίγει ένας νέος κύκλος για τα επιτόκια σε 
πανευρωπαϊκό επίπεδο. 

Σύμφωνα με τις δηλώσεις αξιωματούχων του πιστωτικού ιδρύματος, έτσι θα 
ενισχυθεί η αξιοπιστία των προσπαθειών στην Ε.Ε. για την κυκλοφορία του ευρώ την 
1.1.99 σε θετικό οικονομικό περιβάλλον. Αντιθέτως, προβλήματα, όσον αφορά στην 
ΟΝΕ, αναμένεται να δημιουργήσει η χθεσινή παραίτηση του πρωθυπουργού Πρόντι, 
στην Ιταλία. Ενδεικτικά καταγράφεται η κάμψη στις 15.075 μονάδες (-2,85%) του 
δείκτη MIB στο χρηματιστήριο του Μιλάνου παράλληλα με την αποδυνάμωση της 
λιρέτας. 


