
ΣΧΕΤΙΚΗ ΑΝΟΔΟΣ ΤΙΜΩΝ ΣΤΟ ΧΑΑ


Με κέρδη της τάξης των 10,56 μονάδων ή 0,65% έκλεισε χθες στις 1.639,44 μονάδες 
ο Γενικός Δείκτης Τιμών του ΧΑΑ. Και τούτο ενώ διακυμάνθηκε μεταξύ 1.628,58 
και 1.639,44 μονάδων κατά τη διάρκεια της συνεδρίασης. Εκ των κλαδικών δεικτών 
κάμψη σημείωσε εκείνος των ασφαλιστικών εταιριών, των κατασκευαστικών και των 
εταιριών συμμετοχών. Η αξία συναλλαγών παρουσίασε ελαφρά άνοδο 
διαμορφούμενη στα 13,43 δισ. δρχ. επί 3,7 εκατ. μετοχών που άλλαξαν χέρια. 
Συνολικά, εκ των 237 μετοχών που κινήθηκαν, οι 101 έκλεισαν με κέρδη και οι 99 
με ζημίες, ενώ 37 δεν παρουσίασαν μεταβολή τιμής. 

Οπως αναφέρουν έγκυρες χρηματιστηριακές πηγές, χθες, παρατηρήθηκε 
αναζωπύρωση του επενδυτικού ενδιαφέροντος των αλλοδαπών θεσμικών επί των 
μετοχών του Οργανισμού Τηλεπικοινωνιών Ελλάδος (ΟΤΕ), χάρις στη συνεχιζόμενη 
άνοδο του δολαρίου έναντι της δραχμής. Συγκεκριμένα, στο τέλος της χθεσινής 
συνεδρίασης η μετοχή του ΟΤΕ έκλεισε στις 6.445 δρχ., καταγράφοντας κέρδη 170 
δρχ. κατόπιν πράξεων επί 392.762 τεμαχίων συνολικής αξίας 2,52 δισ. δρχ. Τη 
προηγούμενη η μετοχή είχε διακινήσει 200.730 τεμάχια αξίας 1,27 δισ. δρχ. και είχε 
σημειώσει κάμψη 20 δρχ. Στο ανώτατο επιτρεπόμενο όριο της ημερήσιας 
διακύμανσης της τιμής της έκλεισε χθες η μετοχή της Inform - Λύκος ακολούθησε η 
κοινή Ηλιοφίν, η Rilken, η Σφακιανάκης, η Ελληνική Υφαντουργία, η 
Μεταλλοπλαστική Αγρινίου και η Ενδυση. 

Αντίθετα, τις σημαντικότερες ζημίες σημείωσε η προνομιούχος μετοχή της εταιρίας 
Πλαστικά Μακεδονίας, η προν. Ραδιο-Αθήναι, η Λάνακαμ, η Εδραση, οι Επενδύσεις 
Αναπτύξεως, η Μπριτάννια και η κοινή Βιοκαρπέτ. Εντονη συναλλακτική 
δραστηριότητα, πέραν της μετοχής του ΟΤΕ, παρουσίασε η μετοχή της Τραπέζης 
Πίστεως, της Εθνικής Τραπέζης, της Κτηματικής Τραπέζης, της Τραπέζης Αττικής, 
της Ελληνικής Εταιρίας Εμφιαλώσεως, της Μηχανικής και της Ηρακλής.

