To συμφέρον και τα συμφέροντα...


Ο ΠΡΩΘΥΠΟΥΡΓΟΣ ξεκαθάρισε με κατηγορηματικό τρόπο χθες την εμμονή της 
κυβέρνησης στην αλλαγή νομοθετικής αλλαγής των εργασιακών σχέσεων στις 
προβληματικές Δ.Ε. με νομοθετική ρύθμιση, θέτοντας άπαντες -συνδικαλιστές και 
πολιτικούς κάθε παράταξης- προ των ευθυνών που έχουν για τη διάσωση των Δ.Ε. 
από τη χρεοκοπία και την αποσόβηση της κρίσης στην οικονομία. 

ΣΥΝΔΕΟΝΤΑΣ την ένταξη της οικονομίας στην ΟΝΕ με την ανάγκη συνεχών 
διαρθρωτικών αλλαγών, όπως η σχετική ρύθμιση, ο πρωθυπουργός άφησε να 
εννοηθεί πως ο "κόμπος έφθασε στο χτένι" και πως δεν χωρούν άλλες αναβολές για 
την εξυγίανση του ευρύτερου δημοσίου τομέα. Βασική προϋπόθεση, η αποδόμηση 
του "κράτους των συντεχνιών" και η αλλαγή νοοτροπίας όσον αφορά τα 
"κεκτημένα". 

Η ΘΕΣΗ του πρωθυπουργού πως το συμφέρον των εργαζομένων στις Δ.Ε. συμπλέει 
με αυτό του συνόλου της οικονομίας για εξυγίανση των δομών και αποκατάσταση 
της βιωσιμότητας των επιχειρήσεων αυτών αποδεικνύεται και από τις τρέχουσες 
εξελίξεις. 

ΑΣ ΜΗΝ ξεχνάμε πως το αίτημα για διαρθρωτικές αλλαγές στον ευρύτερο δημόσιο 
τομέα προβλήθηκε επιτακτικά από το σύνολο των παραγόντων της αγοράς μετά την 
πρόσφατη νομισματική κρίση ως μέσο αντιστάθμισης και εξισορρόπησης των 
ανεπαρκειών της οικονομίας και της αξιοπιστίας της οικονομικής πολιτικής. Τις 
μέρες αυτές μάλιστα, των απεργιών και των ενδοκυβερνητικών αμφισβητήσεων, η 
πίεση στη δραχμή αυξήθηκε με εκροές κεφαλαίων, επανάληψη της 
"υποτιμησιολογίας" και νέα άνοδο των επιτοκίων. 

ΟΙ ΕΡΓΑΖΟΜΕΝΟΙ θα πρέπει να αναλογισθούν τις ευθύνες που έχουν για την 
πολιτική αβεβαιότητα και κρίση που ενδεχομένως θα πυροδοτήσει η συνέχιση και 
πολιτικοποίηση των απεργιών στις Δ.Ε., καθώς και για την εξαιτίας αυτής 
διαφαινόμενη επανάληψη της κρίσης εμπιστοσύνης στη δραχμή. Με όρους ιδιωτικής 
οικονομίας, οι συγκεκριμένες Δ.Ε. θα είχαν από καιρό χρεοκοπήσει. Τι συμφέρει 
λοιπόν; Μια επώδυνη μεταρρύθμισή τους τώρα, με όφελος τη διάσωση της 
αξιοπιστίας της οικονομικής πολιτικής, ή μια οχύρωση πίσω από το υπάρχον 
καθεστώς με βύθιση του συνόλου του δημοσίου τομέα στα χρέη τους;

