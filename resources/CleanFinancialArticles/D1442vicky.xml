ΓΙΑ ΠΡΩΤΗ ΦΟΡΑ 


Διαπραγματεύσεις ΑΔΕΔΥ - κυβέρνησης για τα μισθολογικά το 1998

ΠΡΟΣΚΛΗΣΗ για διαπραγματεύσεις, ώστε να υπάρξει συμφωνία για το ύψος των 
μισθολογικών αυξήσεων που θα πάρουν το 1998 οι δημόσιοι υπάλληλοι, αναμένεται 
να λάβει τις επόμενες ημέρες από την ΑΔΕΔΥ ο υφυπουργός Οικονομικών Νίκος 
Χριστοδουλάκης. 

Στην τολμηρή αυτή πρωτοβουλία αναμένεται να καταφύγει η ΑΔΕΔΥ, αν και ακόμη 
δεν έχει ψηφιστεί το νομοθετικό πλαίσιο για τις συλλογικές συμβάσεις στο Δημόσιο, 
μετά την προχθεσινή επιστολή του υπουργού Εσωτερικών και Δημόσιας Διοίκησης, 
Αλέκου Παπαδόπουλου, ο οποίος αποδέχεται το θεσμό των συλλογικών 
διαπραγματεύσεων μεταξύ "κυβέρνησης και δημοσίων υπαλλήλων για θέματα 
μισθών, συντάξεων και οργανικών θέσεων, με προοπτική την επίτευξη άτυπης, μεν, 
αλλά ουσιαστικής συμφωνίας μεταξύ των ενδιαφερομένων μερών", αλλά και το 
θεσμό των συλλογικών συμβάσεων για θέματα εκπαίδευσης, χρόνου εργασίας, όρων 
υγιεινής και ασφαλείας. 

Ο διαχωρισμός των θεμάτων, κατά τον κ. Παπαδόπουλο, είναι επιβεβλημένος, καθώς 
το Σύνταγμα με τα άρθρα 80 και 103 δεν επιτρέπει ενδεχόμενη συμφωνία 
κυβέρνησης και δημοσίων υπαλλήλων για τα θέματα μισθών κ.λπ. "από τα οποία θα 
προκύπτουν άμεσα έννομα αποτελέσματα".

