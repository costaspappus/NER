ΑΠΟ ΤΟ ΥΠ. ΟΙΚΟΝΟΜΙΚΩΝ 


Προσεκτικά βήματα για τα επιτόκια

Ρεπορτάζ: Θ. Παναγόπουλος 

ΠΡΟΣΕΚΤΙΚΗ και πάντως ανταποκρινόμενη στα δεδομένα της αγοράς θα πρέπει να 
είναι η πολιτική επιτοκίων των κρατικών τίτλων, τόνισε χθες σε συνέντευξη Τύπου ο 
υφυπουργός Οικονομικών Ν. Χριστοδουλάκης (ερωτώμενος σχετικά με το τι μέλλει 
γενέσθαι με τα επιτόκια, εφόσον σημειωθεί περαιτέρω κάμψη του πληθωρισμού) και 
μάλιστα την ίδια ώρα ακριβώς που ο γενικός γραμματέας της Εθνικής Στατιστικής 
Υπηρεσίας Νίκος Καραβίτης ανακοίνωνε τη συγκράτηση της ετήσιας ανόδου του 
ΔΤΚ στο 4,9% τον Σεπτέμβριο. 

Ως εκ τούτου, στις αρχές της εβδομάδας που έρχεται, η ηγεσία του υπουργείου 
Οικονομικών θα συνεκτιμήσει τις προοπτικές για τον τιμάριθμο και τις εξελίξεις στη 
χρηματαγορά, ώστε να καθοριστεί το επιτόκιο βάσεως των ομολόγων σταθερού 
επιτοκίου που θα δημοπρατηθούν στις 10 Οκτωβρίου, οπότε "ανοίγει ο χορός" 
εκδόσεων κρατικών τίτλων για τον τρέχοντα μήνα (ακολουθούν δημοπρασίες 
ομολόγων κυμαινομένου επιτοκίου στις 20 και 29 Οκτωβρίου και διάθεση εντόκων 
στις 31 του μηνός). 

Οσον αφορά το πρόγραμμα του εσωτερικού δανεισμού, οι δανειακές ανάγκες του 
τελευταίου τριμήνου '97 ξεπερνούν τα τρία τρισ. δρχ. (1,2 τρισ. δρχ. τον Οκτώβριο 
και άνω των 1,8 τρισ. δρχ. τον Νοέμβριο και τον Δεκέμβριο), ενώ ο εξωτερικός 
δανεισμός για ολόκληρο το έτος θα συγκρατηθεί, όπως τόνισε ο κ. Χριστοδουλάκης, 
κάτω των προβλέψεων του Προϋπολογισμού (4,2 δισ. δολ. ή ένα τρισ. δρχ.). 

Στα κυριότερα σημεία της συνέντευξής του ο κ. Χριστοδουλάκης τόνισε ακόμη ότι: 
* Τον Σεπτέμβριο των επομένων ετών δεν θα επαναληφθεί το φαινόμενο, που 
παρατηρείται από το 1994, ο ένατος μήνας του έτους να είναι επιβαρημένος κατά 2,2 
τρισ. δρχ., εξαιτίας της πολιτικής εξομάλυνσης του δημοσίου χρέους, κυρίως μέσω 
της αντικατάστασης εντόκων από ομόλογα. 
* Ετσι, από 2,17 τρισ. δρχ. τον Σεπτέμβριο 1997, τον ένατο μήνα του 1998 οι 
δαπάνες του δημοσίου χρέους θα μειωθούν κατά 45% (1,2 τρισ. δρχ.). 
* Αρχισε η αξιολόγηση ενδιαφέροντος για το Global Loan που το Ελληνικό Δημόσιο 
θα συνάψει στις ΗΠΑ έως τον Νοέμβριο ύψους 800 εκατ. δολ. 
* Στο πλαίσιο της πολιτικής εξοικονόμησης τόκων για το Δημόσιο, το μέσο επιτόκιο 
θα συγκρατηθεί στο τέλος του έτους κάτω του 10% (χαμηλότερο του 10,4% που 
προβλέπεται στον Προϋπολογισμό). 


