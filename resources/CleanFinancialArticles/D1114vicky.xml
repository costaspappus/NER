Επέστρεψε στην ανοδική πορεία το Χρηματιστήριο


ΕΝΤΟΝΑ ανοδικές τάσεις σημειώθηκαν χθες στο Χρηματιστήριο, οδηγώντας σε νέο 
επίπεδο ρεκόρ, και σε απόσταση αναπνοής από το υψηλότερο σημείο όλων των 
εποχών, τον Γενικό Δείκτη Τιμών. 

Και τούτο εν μέσω γενικής ευφορίας, χάρη στη νέα κάμψη των επιτοκίων και τις 
βελτιωμένες προοπτικές που διανοίγονται για ελληνική οικονομία και τις εισηγμένες 
επιχειρήσεις. 

Συγκεκριμένα, ο Γενικός Δείκτης Τιμών έκλεισε χθες στις 1.794,14 μονάδες, 
καταγράφοντας κέρδη 19,08 μονάδων ή 1,07%. Οι συναλλαγές ήταν ζωηρές και η 
συνολική τους αξία ανήλθε σε 31,44 δισ. δρχ. καθώς 8,9 εκ. τεμάχια μετοχών 
άλλαξαν χέρια. 

Μεταξύ αυτών, και "πακέτα" επί μετοχών των εταιριών Chipita, Πετζετάκις, και 
ΕΛΒΑΛ. Οπως επισημαίνουν έγκυροι χρηματιστηριακοί αναλυτές, παρά τις όποιες 
πρόσκαιρες ρευστοποιήσεις κερδών, η αγορά διατηρεί έντονα ανοδικές τάσεις. 

Το επίπεδο των 1.800 μονάδων του Γενικού Δείκτη, το οποίο είχε αναχθεί σε σημείο 
αντίστασης, αναμένεται να καμφθεί ίσως και κατά τη σημερινή συνεδρίαση, ενώ 
συνολικά η αγορά οδεύει προς τις 2.000 μονάδες. 


