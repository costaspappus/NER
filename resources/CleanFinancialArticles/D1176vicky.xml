ΣΟΦΟΚΛΕΟΥΣ 


Βελτίωση του κλίματος

ΣΤΗ ΒΕΛΤΙΩΣΗ του διεθνούς χρηματιστηριακού κλίματος, αλλά και στη σχετική 
υποχώρηση του επιπέδου των επιτοκίων στην ελληνική διατραπεζική αγορά, 
απέδιδαν, χθες, έγκυρες πηγές την ανάκαμψη που παρατηρήθηκε στη Σοφοκλέους. 
Συγκεκριμένα, ο γενικός δείκτης τιμών του ΧΑΑ έκλεισε χθες στις 1.426,14 
μονάδες, καταγράφοντας κέρδη της τάξης των 20,77 μονάδων ή 1,48%. Και τούτο, 
ενώ η αξία συναλλαγών διατηρήθηκε στα μάλλον υψηλά επίπεδα των 18,99 δισ. δρχ. 

Οπως επισήμαιναν οι ίδιες πηγές, η αγορά ανέκαμψε χάρη στη σχετική βελτίωση των 
αντίστοιχων αγορών του εξωτερικού, αλλά και χάρη στη συνειδητοποίηση του 
γεγονότος ότι η αντίδραση της προηγούμενης συνεδρίασης (-5,08%) ήταν 
υπερβολική. Παράλληλα, τόνιζαν ότι η σχετική ανάκαμψη οφείλεται, εν μέρει, και 
στη μικρή υποχώρηση που παρουσίασε το επίπεδο των επιτοκίων στη διατραπεζική 
αγορά, αν και, όπως τόνιζαν, εάν δεν υπάρξει ουσιαστικότερη κάμψη αυτών, δεν 
προβλέπεται -κατ' αντιστοιχία- σημαντική και μακροπρόθεσμη άνοδος των τιμών στο 
ΧΑΑ. 

Επί του παρόντος, πίεση ρευστοποιήσεων υφίστανται οι μετοχές του τραπεζικού 
τομέα, λόγω της κρίσης των επιτοκίων, ενώ το επενδυτικό ενδιαφέρον 
επικεντρώνεται σε μετοχές εταιριών προηγμένης τεχνολογίας και πληροφορικής, 
καθώς και σε μετοχές μικρών, αλλά ταχέως αναπτυσσόμενων, βιομηχανικών 
εταιριών.

