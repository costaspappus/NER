ΟΛΥΜΠΙΑΚΗ 


Επιθετικές διαθέσεις των συνδικάτων 

ΑΠΟΦΑΣΙΣΜΕΝΟΙ να κλιμακώσουν τις κινητοποιήσεις τους εμφανίζονται οι 
εργαζόμενοι στην Ολυμπιακή Αεροπορία. Ενα βήμα πιο μπροστά φέρονται οι 
ιπτάμενοι, που κάνουν λόγο ακόμη και για ρήξη. Αφορμή αποτέλεσε η επίμαχη 
τροπολογία Παπαντωνίου, που θεωρείται ότι ανοίγει το δρόμο για δικαστικές 
παρεμβάσεις στον τομέα των εργασιακών σχέσεων. 

Ωστόσο, η ένταση και η μορφή των κινητοποιήσεών τους θα καθοριστεί από την 
τελική διαμόρφωση της τροπολογίας, η οποία κατατίθεται σήμερα στη Βουλή. Οι 
εκπρόσωποι των εργαζομένων στην Ο.Α. χαρακτηρίζουν την τροπολογία ως 
θρυαλλίδα και υπογραμμίζουν ότι η διαδικασία κατάρτισης των κανονισμών 
εργασίας προσωπικού είναι σε εξέλιξη. 

Σημειώνουν, επίσης, ότι η κυβέρνηση έπρεπε τουλάχιστον να περιμένει την 
ολοκλήρωση της διαδικασίας, που βρίσκεται στο τελικό στάδιό της. Τότε, μόνον, και 
εάν δεν τελεσφορούσαν οι διαπραγματεύσεις, θα μπορούσε να προχωρήσει ακόμη 
και σε νομοθετική ρύθμιση. Υπενθυμίζουν, εξάλλου, ότι ένας από τους βασικούς 
λόγους που η Ευρωπαϊκή Επιτροπή "πάγωσε" την αύξηση του μετοχικού κεφαλαίου 
της Ο.Α. είναι η παρέμβαση του Δημοσίου σε εργασιακά θέματα. 

Θεωρούν ότι με την τροπολογία δίνεται και πάλι αφορμή στην Επιτροπή και κατά 
συνέπεια κρούουν τον "κώδωνα του κινδύνου". Το μέλλον της Ολυμπιακής, 
επισημαίνουν, βρίσκεται στα χέρια της κυβέρνησης και όχι των εργαζομένων.

