Η ΚΥΒΕΡΝΗΣΗ ΕΝΕΡΓΟΠΟΙΕΙΤΑΙ ΠΑΛΙ ΚΑΙ ΥΠΟΣΧΕΤΑΙ 


"Αφύπνιση" για αποκρατικοποιήσεις

Ρεπορτάζ: Γ. Κράλογλου 

Η ΑΝΑΘΕΣΗ στην ΕΤΕΒΑ της επιλογής των συμβούλων για την κατάρτιση του 
χρονοδιαγράμματος διάλυσης του ΟΑΕ μέχρι το τέλος του 1998, οι προκηρύξεις 
διαγωνισμών για την υποβολή οριστικών προσφορών εξαγοράς της ΜΕΛ, της 
ΚΕΡΑΦΙΝΑ και της ΒΩΞΙΤΕΣ ΕΛΕΥΣΙΝΑΣ, η έναρξη διαδικασιών για την πώληση 
της SOFTEX, η διακοπή της λειτουργίας της ΑΕΒΑΛ και η μεταβίβαση των 
ναυπηγείων Ελευσίνας και Αυλίδας στον ιδιωτικό τομέα αποτελούν (σύμφωνα με 
ασφαλείς πληροφορίες της "Εξπρές") την "πρόγευση" της πολιτικής 
αποκρατικοποίησης που θα εφαρμόσει η κυβέρνηση στη χειμερινή περίοδο. 

Το δίμηνο Αυγούστου - Σεπτεμβρίου (όπως παρουσιάζεται και σε αναλυτικό 
ρεπορτάζ της "Εξπρές" στην 3η σελίδα) θα είναι περίοδος αποφασιστικών εξελίξεων 
για την αποκρατικοποίηση, μιας και η υπουργός Ανάπτυξης Βάσω Παπανδρέου και η 
καθ' ύλη αρμόδια υφυπουργός Αννα Διαμαντοπούλου αποφάσισαν να ξεκινήσουν με 
βαθιές τομές στην αποκρατικοποίηση ορίζοντας, μέσω της ΕΤΕΒΑ, τους 
συμβούλους που θα ξεκαθαρίσουν την υπόθεση του ΟΑΕ και θα κλείσουν τον 
Οργανισμό, επισφραγίζοντας έτσι ένα συγκεκριμένο και χειροπιαστό πρόγραμμα 
συρρίκνωσης του δημόσιου τομέα. 

Στο ίδιο χρονικό διάστημα, θα ολοκληρωθεί η μεγάλη ιδιωτικοποίηση του 
ναυπηγείου Ελευσίνας και θα αρχίσει η μεταβίβαση και του τελευταίου κρατικού 
ναυπηγείου, αυτού της Αυλίδας, που ελέγχεται από την ΕΤΒΑ. Παράλληλα, θα 
κλείσει η ΑΕΒΑΛ και θα δρομολογηθούν διαδικασίες για την προώθηση της 
πωλήσεως της ΛΑΡΚΟ σε συνδυασμό με τα ΕΛΣΙ.

