
Πτώσεως συνέχεια...


ΠΤΩΤΙΚΕΣ τάσεις χαρακτήρισαν τη χθεσινή χρηματιστηριακή συνεδρίαση, στη 
λήξη της οποίας ο Γενικός Δείκτης Τιμών κατέγραφε απώλειες 10,06 μονάδων ή 
0,67% κλείνοντας στις 1.493,53 μονάδες. Και τούτο ενώ συνολικά διακυμάνθηκε 
μεταξύ 1.478,92 μονάδων και 1.500,31 μονάδων. Η αξία συναλλαγών ήταν 
περιορισμένη και δεν υπερέβη τα 9,83 δισ. δρχ. καθώς 2,6 εκ. τεμάχια μετοχικών 
τίτλων άλλαξε χέρια. 

Από τις 227 μετοχές που κινήθηκαν οι 57 παρουσίασαν άνοδο και οι 150 ζημία, ενώ 
20 δεν παρουσίασαν μεταβολή τιμής. Οπως αναφέρουν έγκυρες χρηματιστηριακές 
πηγές το κλίμα της αγοράς είναι σαφώς υποτονικό. Και τούτο καθώς η αγορά 
παραμένει "μουδιασμένη" εξαιτίας των υποθέσεων Γιαννόπουλου και Κατσούλη, 
που είδαν πρόσφατα το φως της δημοσιότητος, ενώ και η επί της ουσίας πορεία των 
βασικότερων μακρο-οικονομικών δεικτών δεν επιτρέπει αισιόδοξες προβλέψεις. 

Το γεγονός αποτυπώνεται τόσο στην αξία συναλλαγών, η οποία είναι σαφώς 
περιορισμένη για τα συνήθη δεδομένα της αγοράς, όσο και από τη σχέση 
κερδισμένων - χαμένων, η οποία διαμορφώνεται περίπου σε 1 προς 3. Με την 
εξαίρεση του δείκτη των βιομηχανικών εταιριών και εκείνου των εταιριών 
συμμετοχών, το σύνολο των υπολοίπων κλαδικών δεικτών τερμάτισε τη χθεσινή 
συνεδρίαση με ζημίες. 

Κινητικότητα παρουσίασε η μετοχή της Alpha Τραπέζης Πίστεως καταγράφοντας 
συναλλαγές ύψους 1,65 δισ. δρχ., του ΟΤΕ με συναλλαγές 844,77 εκ. δρχ., της 
Εθνικής Τραπέζης με 730,49 εκ. δρχ. και της Τραπέζης Εργασίας με 452,32 εκ. δρχ. 
Στο ανώτερο πλαφόν τερμάτισε τη χθεσινή συνεδρίαση η μετοχή της Ρεμέκ, της 
Χάλυψ, η κοινή Βιοχάλκο, η προνομιούχος Κεράνης και η Ξενοδοχειακές 
Επιχειρήσεις Ιονική. Αντίθετα, τις σημαντικότερες ζημίες κατέγραψε η μετοχή της 
Αφοί Λαμπρόπουλοι, της Δούδος, η προνομιούχος της Τραπέζης Κεντρικής Ελλάδος 
και της Πληροφορική Εργασίας.

