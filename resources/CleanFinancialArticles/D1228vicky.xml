ΑΝΗΣΥΧΕΙ ΤΟ ΥΠ. ΟΙΚΟΝΟΜΙΚΩΝ 


Φόβοι υστέρησης των φοροεσόδων

ΑΝΗΣΥΧΙΑ επικρατεί στο υπουργείο Οικονομικών για την πορεία των εσόδων του 
1998, μετά και την αρνητική εξέλιξη αυτών του 1997, η υστέρηση των οποίων ήταν 
μεγαλύτερη από τις εκτιμήσεις που περιλαμβάνονται στην Εισηγητική Εκθεση του 
Κρατικού Προϋπολογισμού 1998. 

Συγκεκριμένα, το γενικό σύνολο των εσόδων κατά το 12μηνο του 1997 ανήλθε στο 
ποσό των 8,2 τρισ. δρχ. Από τις συγκρίσεις με τις αρχικές προβλέψεις του 
Προϋπολογισμού 1997 προκύπτει απόκλιση της τάξης των 500 δισ. δρχ., ενώ κατά 
περίπου 150 δισ. δρχ. είναι η απόκλιση έναντι των τελευταίων κυβερνητικών 
εκτιμήσεων, όπως καταγράφηκαν στον φετινό Προϋπολογισμό. 

Η πορεία των φορολογικών και τελωνειακών εσόδων αποτέλεσε αντικείμενο ευρείας 
συσκέψεως, χθες, στο υπουργείο Οικονομικών, υπό την προεδρία του υφυπουργού 
Γ. Δρυ και με τη συμμετοχή των προϊσταμένων των ΔΟΥ και των τελωνείων 
Αττικής. Κατά τη σύσκεψη -πρώτη για το νέο έτος ο κ. Δρυς ζήτησε από τους 
προϊσταμένους να εντείνουν τις προσπάθειές τους για την επίτευξη των στόχων του 
Προϋπολογισμού και εξήγησε τις συνέπειες από την τήρηση των στόχων αυτών στην 
προσαρμογή της οικονομίας στο Πρόγραμμα Σύγκλισης. 

Ειδικότερα, ζήτησε από τους προϊσταμένους τη σύνταξη μηνιαίων πλάνων με τους 
στόχους των εφοριών τους και την καταγραφή, στο τέλος κάθε μήνα, των 
απολογιστικών στοιχείων του έργου των εφοριών, προκειμένου να διαπιστωθούν οι 
παραλείψεις και καθυστερήσεις. Είπε, μάλιστα, ότι δεν θα επιτρέψει ολιγωρίες ή 
αδιαφορία ενώ δεν παρέλειψε να επισείσει την απειλή των κυρώσεων για μη ορθή 
εκτέλεση υπηρεσιακού έργου. Ανέλυσε, ακόμη, τους στόχους και τις προτεραιότητες 
των ελέγχων (μεγάλες επιχειρήσεις, δραστηριότητες με δυναμική φοροδιαφυγής, 
μεγαλογιατροί, δικηγόροι, καλλιτέχνες), καθώς και διατάξεις του νέου φορολογικού 
νομοσχεδίου, μέσω του οποίου η κυβέρνηση προσδοκά πρόσθετα έσοδα 320 δισ. 
δρχ. 

Σύμφωνα με πληροφορίες, το ΣΔΟΕ έχει καταρτίσει επιχειρησιακό σχέδιο για τη 
σύλληψη της φοροδιαφυγής, αφού διαπιστώθηκε μεγάλος αριθμός ιατρών, 
δικηγόρων και καλλιτεχνών να δηλώνουν χαμηλά εισοδήματα και να διαθέτουν 
βίλες, κότερα, πισίνες και μεγάλου κυβισμού αυτοκίνητα. Τέλος, από την πλευρά 
των προϊσταμένων των ΔΟΥ και των τελωνείων, τέθηκε το θέμα της δυσλειτουργίας 
των ΔΟΥ και των τελωνείων λόγω ελλείψεως προσωπικού και καθυστερήσεως 
εφαρμογής της μηχανογράφησης.

