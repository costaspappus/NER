Συγκροτήθηκε το Σώμα Επιθεωρητών Δημόσιας Διοίκησης


ΥΠΕΓΡΑΦΗ, χθες, από τον υπουργό Εσωτερικών, Δημόσιας Διοίκησης και 
Αποκέντρωσης Αλ. Παπαδόπουλο η υπουργική απόφαση με την οποία συγκροτείται 
το Σώμα Επιθεωρητών - Ελεγκτών Δημόσιας Διοίκησης, που θεσμοθετήθηκε 
πρόσφατα με το Ν. 2477/97. Το Σώμα αυτό, που αποτελείται από τον γενικό 
επιθεωρητή Παν. Δάνη, τέως διευθυντή του υπουργείου Οικονομικών, ο οποίος 
επελέγη από το Ειδικό Υπηρεσιακό Συμβούλιο του Ν. 2190/94, και από 50 
επιθεωρητές - ελεγκτές, στοχεύει στην ενίσχυση του εσωτερικού ελέγχου της 
διοίκησης και τη διασφάλιση της εύρυθμης λειτουργίας της, ιδίως μάλιστα για τις 
περιπτώσεις που διαπιστώνεται πειθαρχικώς ελέγξιμη συμπεριφορά υπαλλήλου. Στην 
αρμοδιότητα του Σώματος Επιθεωρητών - Ελεγκτών, ως γνωστόν, υπάγεται ο 
έλεγχος των υπηρεσιών: α) του Δημοσίου, β) των ΟΤΑ και των επιχειρήσεών τους 
και γ) των λοιπών ΝΠΔΔ. 


