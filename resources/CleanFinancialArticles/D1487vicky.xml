ΥΠΟΘΕΣΗ BOEING - DOUGLAS 


To τηλεφώνημα Κλίντον
 "έπεισε" τους Ευρωπαίους!

Βρυξέλλες, Κ. Μοσχονάς

ΑΜΒΛΥΝΕΤΑΙ η ένταση στις σχέσεις Ουάσιγκτον - Βρυξελλών για τη συγχώνευση 
των αμερικανικών εταιριών Boeing και McDonnell Douglas (MDD). Ο αρμόδιος για 
θέματα ανταγωνισμού, Επίτροπος Κάρελ Βαν Μιρτ, ανήγγειλε χθες σε συνέντευξη 
Τύπου ότι μετά τις υποχωρήσεις στις οποίες προέβη η Boeing, σχετικά με τις 
αποκλειστικές συμβάσεις με 3 αμερικανικές εταιρίες, η Επιτροπή θα ψηφίσει την 
ερχόμενη Τετάρτη υπέρ της συγχώνευσης με τη MDD.

Οπως δήλωσε ο Βέλγος Επίτροπος, η Boeing του ανακοίνωσε ότι δεν πρόκειται να 
ενεργοποιήσει τις αποκλειστικές συμβάσεις 20ετούς διάρκειας που έχει συνάψει με 
τις εταιρίες Delta, American και Continental Airlines. Και δεσμεύθηκε να μην 
συνάψει νέες συμβάσεις. Σύμφωνα με τον κ. Βαν Μιρτ, μια μεγάλη πλειοψηφία 
Επιτρόπων τάσσεται τώρα υπέρ της έγκρισης της συγχώνευσης.

Η Επιτροπή είχε απειλήσει με υποβολή βέτο στη συγχώνευση Boeing - MDD. Η 
απειλή της Επιτροπής υπό την πίεση άμεσα ενδιαφερομένων κρατών - μελών 
(Γαλλία, Ιταλία, Μ. Βρετανία, Γερμανία) προκάλεσε την έντονη αντίδραση του 
προέδρου Μπιλ Κλίντον, ο οποίος τηλεφώνησε τη Δευτέρα στον πρόεδρο των "15", 
Λουξεμβουργιανό πρωθυπουργό Ζαν Κλωντ Γιούνκερ, και προειδοποίησε ότι αν 
υποβληθεί βέτο από κοινοτικής πλευράς, θα ξεσπάσει εμπορικός πόλεμος με την 
Ουάσιγκτον.

Η συγχώνευση με την MDD καθιστά τη Boeing απόλυτο κυρίαρχο στην παγκόσμια 
αγορά κατασκευής εμπορικών αεροπλάνων, με ποσοστό 70% έναντι 30% της 
ευρωπαϊκής Airbus.

