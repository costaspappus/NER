ΑΠΟ ΤΟΚΟΥΣ ΤΩΝ ΕΤΩΝ 1992 ΕΩΣ 1996 


"Κρυφό έλλειμμα" 1,4 τρισ. δρχ.!

Ρεπορτάζ: Γ. Διαμαντόπουλος 

ΣΤΟ ΥΨΟΣ του 1,4 τρισ. δρχ. ανήλθαν οι κεφαλαιοποιηθέντες και δεδουλευμένοι 
τόκοι, οι οποίοι στα έτη 1992 - 1996 δεν περιελήφθησαν στο έλλειμμα του δημοσίου 
τομέα. Το ποσό αυτό αποτελεί ένα σημαντικό τμήμα του "κρυφού ελλείμματος", το 
οποίο αν και δεν εμφανίσθηκε στο δημόσιο έλλειμμα, καταγράφηκε στο δημόσιο 
χρέος. Σύμφωνα με τα στοιχεία της Τραπέζης της Ελλάδος οι κεφαλαιοποιηθέντες 
και δεδουλευμένοι τόκοι που δεν συμπεριελήφθησαν στο έλλειμμα έφθασαν τα 497 
δισ. δρχ. το 1992, τα 360 δισ. δρχ. το 1993, τα 259 δισ. δρχ. το 1994, τα 84 δισ. δρχ. 
το 1995 και τα 177 δισ. δρχ. το 1996. 

Τα στοιχεία αυτά καθιστούν σαφές ότι το έλλειμμα που τελικώς εμφανίζεται στον 
Προϋπολογισμό είναι μικρότερο από το πραγματικό, αφού με τις κεφαλαιοποιήσεις 
τόκων μετατίθενται χρονικά υποχρεώσεις οι οποίες διαφορετικά θα οδηγούσαν σε 
άνοδο των δανειακών αναγκών του Δημοσίου. 

Σημειώνεται ότι το θέμα των "κρυφών" ελλειμμάτων έχει τεθεί στο παρελθόν τόσο 
από την Τράπεζα της Ελλάδος όσο και από οικονομικούς οργανισμούς. 

Είναι χαρακτηριστική η θέση του ΙΟΒΕ ότι ακριβώς λόγω της πρακτικής της 
κεφαλαιοποίησης των τόκων, αλλά και της ανάληψης από την κεντρική κυβέρνηση 
υποχρεώσεων φορέων του ευρύτερου δημόσιου τομέα, το δημόσιο χρέος ίσως 
αποτελεί καταλληλότερο δείκτη παρακολούθησης των δημοσιονομικών εξελίξεων, 
σε σύγκριση με το έλλειμμα. 

Οικονομικοί κύκλοι επισημαίνουν την ανάγκη για μεγαλύτερη "ακρίβεια" στα 
στοιχεία της δημοσιονομικής διαχείρισης. Αναφέρουν δε ως παράδειγμα ότι ενώ ο 
Προϋπολογισμός του 1996 είχε ως αρχική εκτίμηση για το έλλειμμα τα 2.462 δισ. 
δρχ., τελικώς το έλλειμμα διαμορφώθηκε στα 3.106,1 δισ. δρχ., με βάση τα στοιχεία 
της Τραπέζης της Ελλάδος, που περιέχονται στο Στατιστικό Δελτίο Οικονομικής 
Συγκυρίας. Πρόκειται για μια απόκλιση 644 δισ. δρχ. στο καθαρό έλλειμμα του 
Προϋπολογισμού, στο οποίο δεν περιλαμβάνεται και κεφαλαιοποίηση τόκων ύψους 
177 δισ. δρχ., που ενδεχομένως θα οδηγούσε σε ακόμη μεγαλύτερο έλλειμμα.

