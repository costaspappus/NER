Η ΚΥΒΕΡΝΗΣΗ ΔΕΝ ΑΡΝΕΙΤΑΙ ΟΤΙ ΥΠΑΡΧΟΥΝ ΔΙΑΦΟΡΕΤΙΚΕΣ ΑΠΟΨΕΙΣ 
ΓΙΑ ΤΗΝ ΑΝΤΙΜΕΤΩΠΙΣΗ ΤΟΥ 


"Αγχος" για τον πληθωρισμό

Ρεπορτάζ: Γ. Διαμαντόπουλος 

Η ΚΥΒΕΡΝΗΣΗ -δια του εκπροσώπου της Δ. Ρέππα- δεν αρνήθηκε χθες ότι 
υπάρχουν διαφορετικές απόψεις στα υπουργεία Εθνικής Οικονομίας και Ανάπτυξης 
όσον αφορά την αποτελεσματικότητα της πολιτικής για τη μείωση του πληθωρισμού. 
Ο κ. Ρέππας τόνισε, όμως, ότι "οι απόψεις αυτές εκφράζονται με καλή πίστη και 
στοχεύουν στο να έχουμε καλύτερα αποτελέσματα στις πολιτικές που ακολουθούμε". 
Και πρόσθεσε ότι ο κ. Γ. Παπαντωνίου και η κ. Β. Παπανδρέου "είναι δύο στελέχη 
που συνεργάζονται και παραμένουν στο κυβερνητικό όχημα για πολύ καιρό". 

Πέραν, όμως, αυτών, είναι σαφές ότι η πορεία του πληθωρισμού βρίσκεται στο 
επίκεντρο του κυβερνητικού προβληματισμού. Στο υπουργείο Εθνικής Οικονομίας 
αναμένουν τα στοιχεία για την εξέλιξη του τιμαρίθμου του Αυγούστου ώστε να 
διακριβώσουν εάν θα υπάρξει υποχώρηση των τιμών για δεύτερο συνεχή μήνα, μετά 
την αύξηση που σημειώθηκε τον Ιούνιο. 

Οι έως τώρα εκφρασθείσες εκτιμήσεις δεν συνηγορούν υπέρ μιας θετικής εξέλιξης 
του τιμαρίθμου τον Αύγουστο. Ως πιθανότερες εκδοχές εκτιμώνται η άνοδος του 
τιμαρίθμου στο 5,5% από το 5,4% ή και η μηδενική μεταβολή του ετήσιου ρυθμού 
αύξησής του. Στο πεδίο των δημοσιονομικών εξελίξεων το θέμα των κρατικών 
δαπανών κυριάρχησε στη χθεσινή σύσκεψη που έγινε στο Γενικό Λογιστήριο του 
Κράτους υπό τον κ. Γ. Παπαντωνίου, με τη συμμετοχή του υφυπουργού 
Οικονομικών Ν. Χριστοδουλάκη και υπηρεσιακών παραγόντων. 

Η σύσκεψη αυτή εντάσσεται στη διαδικασία διαπίστωσης των τελευταίων εξελίξεων, 
ενόψει της σημερινής σύσκεψης του πρωθυπουργού Κ. Σημίτη με τον κ. Γ. 
Παπαντωνίου. Στη σύσκεψη αυτή αναμένεται να αποσαφηνισθούν οι γενικές 
κατευθύνσεις της οικονομικής πολιτικής για το 1998, οι οποίες και θα περιέχονται 
στο κείμενο της ομιλίας του πρωθυπουργού στα εγκαίνια της Διεθνούς Εκθέσεως 
Θεσσαλονίκης.

