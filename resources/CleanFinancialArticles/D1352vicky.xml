Καθοριστικός ο ρόλος της Εθνικής και στα Βαλκάνια


Ρεπορτάζ: Θ. Παναγόπουλος 

Η ΑΝΟΡΘΩΣΗ των οικονομιών της Βαλκανικής μπορεί να διευκολυνθεί, εκ μέρους 
της Ελλάδος, μόνο με την ενεργό αρωγή του εγχωρίου χρηματοπιστωτικού 
συστήματος, και, ως εκ τούτου, ο ρόλος του μεγαλύτερου πιστωτικού ιδρύματος, της 
Εθνικής, θα είναι καθοριστικός για τη μεταφορά πόρων προς τις γειτονικές χώρες. 

Το συμπέρασμα αυτό προέκυψε από τη χθεσινή συνάντηση που είχαν στο ΥΠΕΘΟ ο 
υπουργός Εθνικής Οικονομίας και Οικονομικών Γιάννος Παπαντωνίου και ο 
υποδιοικητής της Εθνικής Τράπεζας Νικόλαος Καραμούζης, η οποία και άνοιξε έναν 
κύκλο επαφών των δύο μερών ο οποίος αναμένεται να συνεχισθεί με αντικείμενο τη 
χρηματοδότηση των βαλκανικών αγορών. 

Στα κυβερνητικά σχέδια, σε πρώτη προτεραιότητα βρίσκεται η χρηματοδότηση της 
Αλβανίας με 20 δισ. δρχ., ενώ επίσης ως σημαντική αξιολογείται η ενίσχυση της 
βουλγαρικής και της ρουμανικής αγοράς. Η χθεσινή συνάντηση εγκαινιάζει, ακόμη, 
μια σειρά ενεργειών οι οποίες στοχεύουν στην ανάδειξη της Ελλάδος σε οικονομικό 
(αλλά ως εκ τούτου και διπλωματικό) κέντρο της περιοχής των Βαλκανίων και του 
Ευξείνου, κάτι που φαίνεται πολύ πιθανό, όπως συμπέρανε η υπό τον Γ. 
Παπαντωνίου αντιπροσωπεία που επισκέφθηκε προσφάτως τις Δυτικές και 
Ανατολικές περιοχές των ΗΠΑ. 

Η ανάγκη στηρίξεως των γειτονικών οικονομιών προκύπτει και από το γεγονός ότι 
Αμερικανοί επιχειρηματίες σκέπτονται (σύμφωνα πάντα με τα συμπεράσματα της 
ελληνικής αντιπροσωπείας) να συνεργασθούν με ελληνικά χρηματοπιστωτικά 
ιδρύματα, τα οποία λόγω γειτνιάσεως, δραστηριοποιήσεως στην "ενδοχώρα της 
Ελλάδος", και σχετικά πρόσφατης εμπειρίας σε υπό απελευθέρωση αγορές με 
συνθήκες υψηλού πληθωρισμού και ελλειμμάτων εμφανίζονται για τους 
Αμερικανούς επενδυτές ως "συνεταίροι με προοπτικές". 


