ΠΑΡΕΜΒΑΣΗ ΤΗΣ Ν.Δ. ΜΕ ΔΥΟ ΕΡΩΤΗΣΕΙΣ ΤΗΣ ΝΤ. ΜΠΑΚΟΓΙΑΝΝΗ 


"Κρατικές αποθήκες μετοχών"!

Ρεπορτάζ: Ν. Τσιούτσιας 

ΕΝΤΕΙΝΕΤΑΙ η αντιπαράθεση μεταξύ κυβέρνησης και αξιωματικής αντιπολίτευσης 
για την πορεία της οικονομίας. Χθες, η τομεάρχης Ανάπτυξης Ντόρα Μπακογιάννη 
κατέθεσε δύο ερωτήσεις στη Βουλή (μία προς τον πρωθυπουργό και μία προς τους 
υπουργούς Εθνικής Οικονομίας, Ανάπτυξης και Μεταφορών), με τις οποίες αφενός 
αμφισβητεί τις δυνατότητες της κυβέρνησης για διαρθρωτικές αλλαγές και, 
αφετέρου, κάνει λόγο για αδιαφανείς διαδικασίες. 

Ειδικότερα, η κ. Μπακογιάννη, αναφερόμενη στις κυβερνητικές εξαγγελίες περί 
μετοχοποιήσεων ΔΕΚΟ μέσω του ΧΑΑ, αφού επισημαίνει ότι "από το 1996, κατ' 
επανάληψη ο πρωθυπουργός έχει ανακοινώσει ότι επίκειται η εισαγωγή των ΚΑΕ, 
της ΔΕΠ και άλλων κρατικών επιχειρήσεων στο ΧΑΑ", τονίζει πως "οι διάφορες 
πληροφορίες αναφέρουν ότι η αγορά δεν φαίνεται να ανταποκρίνεται στα 
κυβερνητικά σχέδια περί μετοχοποιήσεων, αφού υπάρχει η εκτίμηση ότι οι 
περισσότερες ΔΕΚΟ δεν έχουν θέση στη χρηματιστηριακή αγορά, καθώς δεν 
πληρούν ούτε τις τυπικές προϋποθέσεις". 

Η τομεάρχης της Ν.Δ. καταγγέλλει, εν συνεχεία, την κυβέρνηση ότι "φαίνεται πως 
καταλήγει, για να στηρίξει τις μετοχοποιήσεις, να χρησιμοποιεί τους επενδυτικούς 
οργανισμούς που ελέγχει ή επηρεάζει ως "αποθήκες μετοχών", με μοναδικό στόχο να 
αυξήσει πλασματικά τα έσοδα". Η κ. Μπακογιάννη ερωτά τον κ. Σημίτη ποιο είναι το 
ακριβές χρονοδιάγραμμα για τη μετοχοποίηση των ΔΕΚΟ, ποιο το οικονομικό 
κόστος των κρατικών τραπεζών "από τις καθοδηγούμενες παρεμβάσεις για αγορά 
άχρηστων μετοχών" και, τέλος, ποια θα είναι η επιβάρυνση των δημοσίων 
ελλειμμάτων εάν τελικώς οι ΔΕΚΟ δεν εισαχθούν στο ΧΑΑ. Οσον αφορά τη 
δεύτερη ερώτησή της, σχετίζεται με τις προγραμματικές συμφωνίες. Η τομεάρχης 
κάνει λόγο για "αδιαφανείς και συνοπτικές διαδικασίες" και για "πρωτοφανή πολιτική 
υποκρισία" και ερωτά εάν αληθεύουν οι πληροφορίες για παρέμβαση της Ε.Ε., καθώς 
και ποια στοιχεία διαθέτουν οι διοικήσεις των ΔΕΚΟ για κάθε προγραμματική 
συμφωνία, τα οποία απαντούν στις πιθανές αιτιάσεις των κοινοτικών υπηρεσιών. 

