Ενίσχυση ελεγκτικών μηχανισμών της Βουλής για έλεγχο - διαφάνεια


ΤΗΝ ΕΝΙΣΧΥΣΗ των ελεγκτικών μηχανισμών της Βουλής, με στόχο τον έλεγχο και 
τη διαφάνεια στη διαχείριση του δημόσιου χρήματος, θα επιδιώξει η Επιτροπή 
Θεσμών και Διαφάνειας, όπως ανεφέρθη χθες σε συνέντευξη Τύπου που 
παραχώρησε ο πρόεδρός της I. Καψής και τα υπόλοιπα μέλη. Η Επιτροπή 
δημοσιοποίησε χθες την απολογιστική της έκθεση και οι ομιλητές επισήμαναν την 
αναγκαιότητα στήριξης του έργου τους με την απαραίτητη βοηθητική υλικοτεχνική 
υποδομή. 
* Κατατέθηκε χθες στη Βουλή το ν/σ "θεσμοί, μέτρα και δράσεις πολιτιστικής 
ανάπτυξης", με στόχο τη συνολική στήριξη και ανάπτυξη της πολιτιστικής πολιτικής. 
Οπως προβλέπει το ν/σ, η νομοθετική παρέμβαση αφορά το χώρο του βιβλίου, το 
πεδίο της εικαστικής πολιτικής, το χώρο του θεάτρου και το χώρο του 
κινηματογράφου. Επιπροσθέτως, ρυθμίζονται επιμέρους θέματα, όπως εκείνο της 
πνευματικής ιδιοκτησίας. 
* Ερώτηση σχετικά με τις τηλεοπτικές άδειες προς τον υπουργό Τύπου κατέθεσε ο κ. 
Ν. Γκατζής (ΚΚΕ). Ο ερωτών βουλευτής κάνει λόγο για προνομιακή μεταχείριση της 
εταιρίας Nethold και των μεγάλων τηλεοπτικών καναλιών, εν αντιθέσει με τα 
επαρχιακά κανάλια. 
* Ερώτηση και αίτηση κατάθεσης εγγράφων σχετικά με το φυσικό αέριο και τις 
εταιρίες διανομής του κατέθεσε χθες στη Βουλή η κ. Ντ. Μπακογιάννη. Η βουλευτής 
ζητεί να πληροφορηθεί εάν αληθεύουν οι πληροφορίες για την επιστολή της 
Gazprom καθώς και τη σχετική αλληλογραφία, εάν και εφόσον υπάρχει. 
* Με τα μέλη της Πανελλήνιας Συντονιστικής Επιτροπής κατά των Συνενώσεων 
συναντήθηκε χθες ο πρόεδρος της Βουλής. Η Επιτροπή παρέδωσε στον κ. 
Κακλαμάνη ψήφισμα διαμαρτυρίας. 


