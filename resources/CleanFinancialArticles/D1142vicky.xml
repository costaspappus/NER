ΜΑΖΙ ΜΕ ΟΛΕΣ ΤΙΣ ΕΠΙΧΕΙΡΗΣΕΙΣ ΤΟυ ΟΜΙΛΟΥ ΤΗΣ 


Περίοδος εξωστρέφειας για την Εθνική

Η ΕΙΚΟΝΑ του ομίλου -που και επικοινωνιακά προωθεί η Εθνική Τράπεζα- 
αποτελεί το μέσον διεισδύσεως στην αγορά τής, μέχρι πρότινος, "άκαμπτης" και 
πρώτης σε μέγεθος εμπορικής τράπεζας της χώρας. Ο διοικητής της Εθνικής Θεόδ. 
Καρατζάς, που εγκαινιάζει αύριο στα Τίρανα το κατάστημα της Εθνικής στην 
Αλβανία (την ίδια ημέρα στην αλβανική πρωτεύουσα θα βρίσκεται κυβερνητικό 
κλιμάκιο με επικεφαλής τον πρωθυπουργό), έχει χαράξει μια στρατηγική σύμφωνα 
με την οποία η κάθε τράπεζα του ομίλου, π.χ. Εθνική, Κτηματική, ΕΤΕΒΑ αλλά και 
η κάθε εταιρία π.χ. Χρηματιστηριακή, Διαχειρίσεως Αμοιβαίων κ.τ.λ., ενεργεί 
ανεξάρτητα μεν αλλά με κοινή κατεύθυνση και ενιαίο στόχο. 

Στο πλαίσιο αυτής της πολιτικής, η Εθνική Τράπεζα, με την ΕΤΕΒΑ και σε 
συνεργασία με την Εθνική Χρηματιστηριακή και την Εταιρία Διαχειρίσεως 
Αμοιβαίων Κεφαλαίων - Διεθνική, επιχειρούν να αναλάβουν τη διαχείριση της 
περιουσίας ύψους δεκάδων δισεκατομμυρίων των ασφαλιστικών ταμείων. Η 
ενημερωτικού χαρακτήρα χθεσινή συνάντηση εκπροσώπων ασφαλιστικών ταμείων 
με τη διοίκηση της Εθνικής, που έρχεται σε συνέχεια πρόσφατης επαφής της 
διοίκησης της Εθνικής με μεγάλο - επιχειρηματίες με ενδιαφέρον για το private 
banking, πρέπει να θεωρείται σημαντική αν κρίνει κανείς από την "ανησυχία" άλλων 
τραπεζών να πληροφορηθούν περί αυτής.

