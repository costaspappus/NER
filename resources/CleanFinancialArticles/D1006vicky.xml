ΟΙ ΠΡΟΤΑΣΕΙΣ ΤΗΣ ΕΥΡΩΠΑΪΚΗΣ ΕΠΙΤΡΟΠΗΣ ΓΙΑ ΤΗΝ ΠΕΡΙΟΔΟ 2000 - 
2006 


Λιγότερα και δύσκολα κονδύλια!

Βρυξέλλες, Κ. Μοσχονάς 

Η ΠΕΡΙΟΔΟΣ των παχέων αγελάδων, ή αλλιώς των πλουσιοπάροχων πακέτων 
Ντελόρ, ανήκει στο παρελθόν. 

Οι προτάσεις της Ευρωπαϊκής Επιτροπής προς το Συμβούλιο Υπουργών κατανέμουν 
σε περισσότερα μερίδια τους πόρους του Ταμείου Συνοχής, των διαρθρωτικών 
ταμείων και της ΚΑΠ, για την περίοδο 2000 - 2006, εξαιτίας της επικείμενης 
διεύρυνσης της Ε.Ε. προς ανατολάς. 

Ταυτόχρονα, η ίδια η διαδικασία της ευρωπαϊκής σύγκλισης και ενοποίησης καθιστά 
αυστηρότερους τους όρους εκταμίευσης των κοινοτικών πόρων. 

Για παράδειγμα, τα 33 δισ. ecu που προβλέπεται να διατεθούν ετησίως για όσες 
χώρες ή περιφέρειες θα επωφελούνται τότε των διαρθρωτικών ταμείων, αναμένεται 
να έχουν φθίνουσα πορεία για τους σημερινούς αποδέκτες (15 χώρες - μέλη), ενώ σε 
ό,τι αφορά τις χώρες που θα συμμετέχουν στο ευρώ, η χρηματοδότησή τους θα 
εξαρτάται από την τήρηση του Συμφώνου Σταθερότητας. 

Τέλος, εξαιρετικής σημασίας για την Ελλάδα, τη μονίμως καθυστερημένη στις 
απορροφήσεις κοινοτικών πόρων, είναι η πρόταση για απώλεια των μη 
απορροφηθέντων διαρθρωτικών πόρων και για περιορισμό των ενισχύσεων της 
ΚΑΠ. 

Το μήνυμα είναι σαφές: η περίοδος χάριτος συντόμως λήγει.

