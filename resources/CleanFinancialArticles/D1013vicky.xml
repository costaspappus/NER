ΔΟΛΑΡΙΟ 


Ξέφρενη πορεία προς τις 300 δρχ.!

ΣΤΙΣ 298,01 δρχ. "σκαρφάλωσε" η τιμή του δολαρίου στην Αθήνα 
(τραπεζογραμμάτια - πώληση), απέχοντας ελάχιστα πλέον από το όριο των 300 
δραχμών. Και η τιμή fixing του αμερικανικού νομίσματος σημείωσε νέο ρεκόρ, 
κλείνοντας στις 295,05 δρχ. (+0,68%). Για τέταρτη συνεχή ημέρα το αμερικανικό 
νόμισμα κέρδισε έδαφος στην Αθήνα υποχρεώνοντας τη δραχμή σε τακτική 
υποχώρηση, και ενώ προσμετρώνται ήδη οι δυσμενείς επιπτώσεις στην ελληνική 
οικονομία. 

Σε διεθνές επίπεδο το αμερικανικό νόμισμα σταθεροποιήθηκε στο επίπεδο των 
1,8745-8755 μάρκων (-0,23%), στη χρηματαγορά του Λονδίνου χθες. Στην αγορά 
της Νέας Υόρκης η τιμή του κυμαινόταν στα 1,8820-8830 μάρκα, στις 13.21 τοπική 
ώρα. 

Η παραμονή του δολαρίου σε αυτό το επίπεδο ακολούθησε την προσπάθειά του να 
ανέλθει στο υψηλότερο επίπεδο της ισοτιμίας του με το μάρκο των τελευταίων οκτώ 
χρόνων, τα 1,90 μάρκα. Οι επενδυτές διαπιστώνοντας ότι το νόμισμα έχει τη 
δυνατότητα να εισέλθει σε αυτήν την κλίμακα διακύμανσης, προτίμησαν να 
αποκομίσουν κέρδη, προετοιμαζόμενοι για την επόμενη έφοδο, η οποία μάλλον δεν 
θα αργήσει. Η Κεντρική Τράπεζα της Γερμανίας δεν ενδίδει στις υποδείξεις 
οικονομολόγων και μάλλον δεν θα ανατρέψει την ισχύουσα πιστωτική πολιτική, 
τουλάχιστον πριν από την καθιερωμένη περίοδο των καλοκαιρινών διακοπών, την 
εβδομάδα του Δεκαπενταύγουστου. 

Χθες, ο κυβερνητικός εκπρόσωπος στη Γερμανία υποστήριξε ότι η άνοδος του 
δολαρίου στηρίζεται κυρίως σε ευκαιριακούς παράγοντες, όπως για παράδειγμα η 
επικείμενη οικονομική και νομισματική ενοποίηση στην Ευρώπη. Σημειώνεται, 
ωστόσο, ότι τον Ιούλιο το ποσοστό ανεργίας αυξήθηκε στο 11,4% από 11,0% τον 
Ιούνιο.

