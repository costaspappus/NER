Βήματα και αποστάσεις


ΟΙ ΠΡΟΤΑΣΕΙΣ Σπράου για τη βελτίωση της οργάνωσης και λειτουργίας της 
Δημόσιας Διοίκησης, μικρή μόνον ώθηση προσφέρουν στη λύση του προβλήματος 
των ανεπαρκειών και των διαρθρωτικών αδυναμιών ή δυσλειτουργιών της κρατικής 
μηχανής, οι οποίες χρονίζουν. Και μολονότι γίνεται παραδεκτό πως, εν προκειμένω, 
δεν εξετάσθηκαν όλα τα θέματα που ταλανίζουν τη Δημόσια Διοίκηση, η 
κρισιμότητα της κατάστασης στην οποία αυτή ευρίσκεται και ο κεντρικός ρόλος που 
διαδραματίζει στο δημοσιονομικό πρόβλημα, την άσκηση της οικονομικής πολιτικής 
και τις καταρρακωμένες σχέσεις κράτους - πολιτών, επιβάλλουν μια πολύ πιο 
εξειδικευμένη προσέγγιση και δραστικότερη παρέμβαση στα επιμέρους προβλήματα 
οργάνωσης και λειτουργίας της. 

ΟΥΔΕΙΣ αναμένει θαυματουργές λύσεις και κανείς δεν προσδοκά γρήγορα 
αποτελέσματα σε χρόνια και σύνθετα προβλήματα (βλ. συνταγματικές και νομικές 
δεσμεύσεις, "καθιερωμένες" πελατειακές σχέσεις, καθεστώς θεσμικής αδιαφάνειας 
κ.λπ.), που εξ ορισμού απαιτούν χρόνο για να λυθούν. Κάποτε, όμως, πρέπει να γίνει 
μια αρχή. Και ενώ η επιτροπή Σπράου ορθώς εκτιμά πως η αρχή αυτή θα πρέπει να 
γίνει από το "κεφάλι που βρομά", προτείνοντας γι' αυτό τη βραχυχρόνια παράκαμψη 
των διοικητικών ανεπαρκειών μέσω της δημιουργίας επιτελικών μονάδων ειδικής 
αποστολής και μεγαλύτερης γνώσης και ευελιξίας (βλ. Σώμα Οικονομολόγων 
Διοίκησης και Κλάδος Ανωτάτων Στελεχών Διοίκησης), από την άλλη πλευρά 
αποφεύγει να προχωρήσει σε λεπτομερείς, εξειδικευμένες και καινοτόμες προτάσεις 
που να άπτονται του συνόλου των προβλημάτων τα οποία απασχολούν τον "κορμό" 
της Δημόσιας Διοίκησης. 

ΓΙΑ ΠΑΡΑΔΕΙΓΜΑ, ο τρόπος αναφοράς στα θέματα της μονιμότητας και του 
ελέγχου της αποδοτικότητας των δημοσίων υπαλλήλων είναι ασαφής, αν όχι 
αντιφατικός. Επίσης, πουθενά δεν γίνεται κάποια πρόταση συμμετοχής των ιδιωτών - 
χρηστών στην αξιολόγηση των παρεχομένων από τη Διοίκηση υπηρεσιών, ή και 
εμπλοκής του ιδιωτικού τομέα στην ανταγωνιστική προσφορά ορισμένων εξ αυτών 
υπηρεσιών. 

ΥΠΟ ΤΗΝ ΕΝΝΟΙΑ αυτήν, οι προτάσεις Σπράου αποτελούν μάλλον ένα γενικόλογο 
πλαίσιο συζήτησης και μια απλή αφετηρία για τη μεταρρύθμιση της Δημόσιας 
Διοίκησης, παρά μια ολοκληρωμένη μελέτη και δέσμη προτάσεων, βασισμένων στην 
ανάγκη να καταστεί αποτελεσματικό το κυβερνητικό έργο και να εξυπηρετηθεί η 
ανάπτυξη της οικονομίας.

