ΜΕΛΕΤΑΤΑΙ ΑΠΟ ΤΟ ΥΠ. ΟΙΚΟΝΟΜΙΚΩΝ 


Εντός του 1997 σε μια δόση με έκπτωση ο ΦΜΑΠ

ΑΝΤΙΜΕΤΩΠΙΖΕΤΑΙ από το υπουργείο Οικονομικών η εξόφληση του Φόρου 
Μεγάλης Ακίνητης Περιουσίας (ΦΜΑΠ) να γίνει σε μία δόση εντός του 1997 και να 
δοθεί η έκπτωση 5% που προβλέπει ο νόμος. Σε χθεσινή σύσκεψη υπό την προεδρία 
του υφυπουργού Οικονομικών Γ. Δρυ, συζητήθηκε το όλο θέμα καταβολής του 
φόρου αυτού μέσα στο 1997 ώστε να μη μετακυληθούν στο επόμενο έτος τα έσοδα 
από την πηγή αυτή. Οι δόσεις του φόρου δεν μπορούν να μετακυληθούν στο νέο 
έτος και να εγγραφούν στον εκτελούμενο προϋπολογισμό, διότι τούτο απαγορεύεται 
από τους κοινοτικούς δημοσιονομικούς κανονισμούς. 

Επισημαίνεται ότι στον εφετινό προϋπολογισμό έχουν εγγραφεί έσοδα 25 δισ. δρχ. 
από την πηγή αυτή και η μη είσπραξη στο σύνολό τους θα διευρύνει τα ελλείμματα. 
Ηδη, με στόχο να επισπευσθούν οι διαδικασίες ταχείας εκκαθάρισης και είσπραξης 
του φόρου, ο κ. Δρυς πρόκειται να κοινοποιήσει νέα αυστηρή εγκύκλιο προς τους 
επιθεωρητές εφοριών όπου θα τους επισημαίνει να παρακολουθούν με επιτόπιες 
επισκέψεις στις ΔΟΥ το όλο έργο και την αποστολή των εντύπων του Ε9 στο 
ΚΕΠΥΟ. 

Στους επιθεωρητές δόθηκε προθεσμία το αργότερο έως τις 20 Οκτωβρίου, να 
γνωστοποιήσουν στο υπουργείο τον αριθμό των εντύπων Ε9 που δεν έχουν 
επεξεργασθεί οι ΔΟΥ. Τονίζεται, τέλος, ότι μέχρι τώρα έχει βεβαιωθεί ο φόρος αυτός 
των νομικών προσώπων και ανέρχεται στο ποσό των 10,5 δισ. δρχ. ενώ ήδη έχει 
αρχίσει η καταβολή των δόσεων. 


