ΧΡΗΜΑΤΙΣΤΗΡΙΟ 


Η βελτίωση στην Ασία ανέβασε τη Σοφοκλέους 

ΜΕ ΟΥΣΙΑΣΤΙΚΑ κέρδη, της τάξης του 1,24%, τερμάτισε τη χθεσινή 
χρηματιστηριακή συνεδρίαση, ο γενικός δείκτης τιμών του Χρηματιστηρίου, 
φτάνοντας στις 1.411,29 μονάδες, ενώ η αξία συναλλαγών διατηρήθηκε στα μάλλον 
υψηλά επίπεδα των 22,54 δισ. δρχ. 

Και τούτο, στον απόηχο της επενδυτικής ευφορίας που, νωρίτερα χθες, χαρακτήρισε 
τις συναλλαγές των ασιατικών αγορών. Εγκυρες πηγές του ΧΑΑ έκαναν λόγο για 
φαινόμενο "καθρεπτισμού" μεταξύ των δύο αγορών, ενώ ο χρηματοοικονομικός 
οίκος Merrill Lynch χαρακτήριζε τη Σοφοκλέους ως ιδιαίτερα ευάλωτη στις 
διακυμάνσεις που παρουσιάζουν τα χρηματιστήρια της Ασίας. 

Συγκεκριμένα, όπως μετέδωσε χθες το ειδησεογραφικό πρακτορείο Reuters, η 
αποκλιμάκωση της κρίσης της Ασίας αναμένεται να είναι σαφής προάγγελος 
ανάκαμψης και για την ελληνική χρηματιστηριακή αγορά, η οποία έχει αποδειχθεί 
έως τώρα εκ των πλέον ευάλωτων παγκοσμίως στις ασιατικές αναταράξεις. Σύμφωνα 
με τον συντάκτη της έκθεσης, πάντως, κ. Μ. Χάρρις, αν και η δραχμή εμφανίζεται να 
σταθεροποιείται και ο πληθωρισμός να αποκλιμακώνεται, η χρηματιστηριακή αγορά 
υφίσταται ακόμη σαφείς πιέσεις από τα υψηλά επιτόκια.

