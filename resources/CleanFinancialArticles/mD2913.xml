
Μικρή κάμψη τιμών


ΑΓΟΡΑΣΤΙΚΟ ενδιαφέρον κοντά στη λήξη της χθεσινής συνεδρίασης εκδηλώθηκε 
και αντέστρεψε την έντονα πτωτική πορεία που ακολουθούσαν χθες οι τιμές στο 
ΧΑΑ. Συγκεκριμένα, μικρή κάμψη, της τάξης των 4,58 μονάδων ή 0,26%, 
παρουσίαζε στη λήξη της χθεσινής χρηματιστηριακής συνεδρίασης ο Γενικός Δείκτης 
Τιμών του ΧΑΑ, διαμορφούμενος στις 1.775,06 μονάδες. Και τούτο, ενώ κατά τη 
διάρκειά της είχε διακυμανθεί μεταξύ 1.768,87 και 1.796,63 μονάδων. Ο δείκτης 
FTSE/ASE-20 τερμάτισε τη συνεδρίαση με απώλειες στις 1.045,80 μονάδες, 
καταγράφοντας απώλειες της τάξης του 0,84 της ακεραίου μονάδος ή 0,08%. Η αξία 
συναλλαγών διαμορφώθηκε σε 27,67 δισ. δρχ., καθώς 6,96 εκατ. μετοχές άλλαξαν 
χέρια. 

Σημαντικό τμήμα των συναλλαγών, ωστόσο, αφορούσε και πάλι "χειροκίνητα" 
πακέτα. Συγκεκριμένα, διακινήθηκαν 331.100 τεμάχια μετοχών της "Φουρλής" στην 
τιμή των 2.200 δρχ. ανά μετοχή, 10.000 τεμ. μετοχών της Τραπέζης Εργασίας στις 
19.580 δρχ. και 33.100 τεμ. στις 19.610 δρχ., 54.400 τεμάχια μετοχών της ΤΙΤΑΝ 
στις 16.845 δρχ. ανά μετοχή, 500.000 τεμάχια Βιοχάλκο στις 6.620 δρχ., 112.500 
τεμάχια μετοχών της Ελληνικής Εταιρίας Μπισκότων στις 4.005 δρχ. ανά μετοχή και 
τέλος, 119.300 τεμάχια μετοχών της ασφαλιστικής εταιρίας Ασπίς Πρόνοια στις 
2.555 δρχ. ανά μετοχή. 

Την υψηλότερη "κινητικότητα", ωστόσο, παρουσίασε η μετοχή της Ιατρικό Κέντρο 
Παλαιού Φαλήρου, ενώ ακολούθησε η Βιοχάλκο, η Φουρλής και η μετοχή της 
Metrolife. Από πλευράς αξίας συναλλαγών στην πρώτη θέση βρέθηκε η μετοχή της 
Βιοχάλκο με 3,5 δισ. δρχ., ακολούθησε η μετοχή της Τράπεζης Εργασίας με 2,07 
δισ. δρχ., η Πίστεως, η ΤΙΤΑΝ και το Ιατρικό Κέντρο Παλαιού Φαλήρου. 

Με limit-up έκλεισε η μετοχή της Μύλοι Αγ. Γεωργίου, κατόπιν της 
δημοσιοποιήσεως της εξαγοράς στην οποία προχώρησε πρόσφατα η εταιρία στη 
Ρουμανία, η Ιντερτέκ, η Μαόλλης, η Interinvest. Αντίθετα, τις σημαντικότερες ζημίες 
κατέγραψε η μετοχή της Ιατρικό Κέντρο Παλαιού Φαλήρου, η Ζάμπα, η 
προνομιούχος της Χάλυψ, η Κούμπας, η Μεταλλοπλαστική Αγρινίου και η Ιπποτούρ. 




