Πολιτικές αναταράξεις


ΣΕ ΧΘΕΣΙΝΗ ενημερωτική συνάντηση μεγάλου ξένου χρηματοοικονομικού οίκου 
με το ΥΠΕΘΟ, το αντικείμενο της συζήτησης μονοπώλησαν οι κυβερνητικοί 
σχεδιασμοί για την οικονομία και τις αποκρατικοποιήσεις. Με το πέρας των 
διαβουλεύσεων, οι ξένοι συνομιλητές έτρεξαν με αγωνία να πληροφορηθούν από το 
Ρόιτερ τις εξελίξεις στο κόμμα της αξιωματικής αντιπολίτευσης. 

ΤΟ ΓΕΓΟΝΟΣ αυτό αποκαλύπτει τον καταλυτικό χαρακτήρα των πολιτικών 
εξελίξεων σε μια περίοδο οικονομικής αβεβαιότητας και κοινωνικής αναταραχής. 
Και οι απειλούμενες διαγραφές πρωτοκλασάτων στελεχών της Νέας Δημοκρατίας, με 
αφορμή τη σχετική αυτονόμησή τους στο θέμα της τροπολογίας των ΔΕΚΟ στη 
Βουλή, αποτελεί βαρυσήμαντο πολιτικό γεγονός, που ενδεχομένως μεταβάλλει τους 
συσχετισμούς δυνάμεων και τις πολιτικές προοπτικές της χώρας. Κι αυτό διότι 
άπτεται της ιδεολογικο -πολιτικής διαπάλης που διεξάγεται και στα δύο μεγάλα 
κόμματα σε ό,τι αφορά την ακολουθητέα γραμμή πλεύσεως στα κρίσιμα εθνικά και 
οικονομικά ζητήματα. 

ΜΕ ΔΕΔΟΜΕΝΟ ότι στις περισσότερες σύγχρονες κοινοβουλευτικές δημοκρατίες η 
πολιτική σταθερότητα αποτελεί συνώνυμο ενός ομαλώς λειτουργούντος 
δικομματισμού (που επιτρέπει την εναλλαγή στην εξουσία δύο κομμάτων με κοινούς 
στρατηγικούς στόχους αλλά με διαφορετικές τακτικές), γίνεται κατανοητό γιατί ένας 
από τους βασικούς πυλώνες σταθερότητας της οικονομίας μας ήταν μέχρι σήμερα το 
καθεστώς δυναμικής ισορροπίας μεταξύ των δύο μεγάλων κομμάτων. Και τα δύο 
κόμματα είχαν εξέλθει ενισχυμένα από δημοκρατικές εσωκομματικές διαδικασίες, με 
νέες δυναμικές ηγεσίες, εμφορούμενες από σύγχρονο λόγο και ιδέες. 

ΣΗΜΕΡΑ, το τοπίο έχει αλλάξει. Η κυβέρνηση Σημίτη είναι αποδέκτης της 
δυσφορίας όχι μόνον μέρους της ελληνικής κοινωνίας, αλλά και μιας 
ανασυντασσόμενης εσωκομματικής αντιπολίτευσης. Η αξιωματική αντιπολίτευση, 
από την πλευρά της, πιεζόμενη από τον σύνθετο και ταχύτατο χαρακτήρα των 
εξελίξεων να προβάλει μια αξιόπιστη εναλλακτική πρόταση διακυβέρνησης, 
δυσκολεύεται να ενσωματώσει τις δύο βασικές της πτέρυγες (λαϊκιστική και 
εκσυγχρονιστική), σε ένα ομοιογενές ρεύμα ιδεών. 

Η ΠΙΘΑΝΟΤΗΤΑ της ρήξης απειλεί αμφότερα τα κόμματα, παρά τα βραχυχρόνια 
οφέλη που αποκομίζουν τόσο ο Κ. Καραμανλής, από την επιβολή κομματικής 
πειθαρχίας, όσο και ο Κ. Σημίτης, από τις απώλειες του αντίπαλου δέους. 

ΟΙ ΕΞΕΛΙΞΕΙΣ αυτές συνεπάγονται πολιτική αβεβαιότητα και ούτε την 
επιχειρηματική δραστηριότητα ενισχύουν ούτε τη σταθερότητα της δραχμής 
συνδράμουν.

