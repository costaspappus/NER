
ΑΝΟΔΙΚΕΣ ΤΑΣΕΙΣ ΣΤΟ ΧΑΑ


ΜΕ κέρδη της τάξης των 14,17 μονάδων ή 0,89% έκλεισε χθες ο Γενικός Δείκτης 
τιμών του ΧΑΑ στις 1.598,34 μονάδες. Και τούτο ενώ διακυμάνθηκε μεταξύ 
1.588,14 και 1.601,70 μονάδων κατά την διάρκεια της συνεδρίασης. Η αξία 
συναλλαγών σημείωσε σχετική άνοδο, διαμορφούμενη σε 14,27 δισ. δρχ. επί 3,86 εκ. 
τεμαχίων μετοχικών τίτλων που άλλαξαν χέρια. Συνολικά εκ των 230 μετοχών που 
κινήθηκαν οι 109 σημείωσαν άνοδο και οι 95 πτώση, ενώ 26 δεν παρουσίασαν 
μεταβολή τιμής. 

Εγκυρες χρηματιστηριακές πηγές, απέδιδαν χθες την αδυναμία της αγοράς να 
διατηρηθεί σε επίπεδα ανώτερα των 1.600 μονάδων, στην απουσία ουσιαστικών 
μακροοικονομικών ή επιχειρηματικών εξελίξεων. Οπως πρόσθεταν, το επενδυτικό 
ενδιαφέρον εντοπίστηκε χθες σε επίλεκτους βιομηχανικούς τίτλους, οι οποίοι 
απεκόμισαν σημαντικά κέρδη, ενώ τις συναλλαγές επηρέασε και πληροφορία περί 
προβλημάτων ρευστότητας και άλλων προβλημάτων σε συγκεκριμένη 
κατασκευαστική εταιρία. 

Ειδικότερα, σημαντικό ενδιαφέρον υπήρξε για τη μετοχή του ΟΤΕ, καθώς 521.463 
τεμάχιά της, συνολικής αξίας 3,29 δισ. δρχ., άλλαξαν χέρια. Επί των μετοχών του 
Οργανισμού διακινήθηκε και ένα πακέτο εκ. 340.500 τεμαχίων στην τιμή των 6.300 
δρχ. ανά μετοχή. Πακέτα υπήρξαν επίσης και επί των μετοχών των εταιριών Αλτέκ, 
Κλωνατέξ, Θεμελιοδομή, κ.ά. Εντονη κινητικότητα και για τις μετοχές της Εθνικής 
Τραπέζης, της Τραπέζης Αττικής, την κοινή Ιντρακόμ, την 3Ε και τη μετοχή της 
Τραπέζης Εργασίας. 

Στο ανώτατο επιτρεπόμενο όριο της ημερήσιας διακύμανσής της έκλεισε χθες η τιμή 
της μετοχής της εταιρίας Δέλτα Πληροφορική. Ακολούθησε από πλευράς κερδών η 
κοινή και προνομιούχος Σπόρτσμαν, η Ιντερτύπ, η Ελληνική Υφαντουργία και η 
προν. Πλαστικά Μακεδονίας. Αντίθετα, τις σημαντικότερες ζημίες κατέγραψε η 
μετοχή της Νηματεμπορική, της Μοχλός, της Εμπορικός Δεσμός, η προν. Μακ. Κλώ. 
η προν. της Τραπέζης Αθηνών και η Τεχνοδομή Α/φοί Τραυλού.

