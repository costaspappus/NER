ΜΕΤΡΟ 


Αυξάνεται η ανησυχία για τα κτίρια της Πανεπιστημίου

ΠΑΡΑ τις διαβεβαιώσεις της Αττικό Μετρό ΑΕ ότι δεν υπάρχει κανένας κίνδυνος για 
την ασφάλεια των κτιρίων κατά τη διέλευση του TBM (Μετροπόντικας "Ιάσονας") 
κάτω από την οδό Πανεπιστημίου, οι ανησυχίες των καταστηματαρχών της περιοχής, 
αλλά και γενικότερα του κοινού δεν φαίνεται να διασκεδάζονται, καθώς η 
υποχώρηση του εδάφους στην εν λόγω οδό είναι πλέον γεγονός. 

Η Αττικό Μετρό ΑΕ επιμένει ότι σύμφωνα με τα τεχνικά και επιστημονικά δεδομένα 
που προκύπτουν από τις λεπτομερείς και αναλυτικές γεωτεχνικές μελέτες, καθώς και 
την αξιολόγηση των δομικών και κατασκευαστικών δεδομένων των κτιρίων, δεν 
υπάρχει κανένας κίνδυνος για την ασφάλεια και στατική επάρκεια των κτιρίων που 
βρίσκονται στη διαδρομή του TBM από Ομόνοια προς Ακαδημίας. 

Η υπόθεση της Πανεπιστημίου κατέδειξε για μια ακόμη φορά ότι τα προβλήματα στο 
έργο είναι πολύ περισσότερα από ό,τι αρχικά είχε εκτιμηθεί. Μάλιστα, εκφράζονται 
ανησυχίες -όλο και περισσότερο- για την ομαλή εξέλιξη του έργου, το οποίο 
θεωρείται από τα "έργα - κλειδιά" της Ολυμπιάδας του 2004. Δηλώσεις για το θέμα 
έκαναν χθες ο εκπρόσωπος Τύπου της ΝΔ Αρ. Σπηλιωτόπουλος και ο πρόεδρος του 
Συνασπισμού Ν. Κωνσταντόπουλος. 


