
Υποτονικότητα και κάμψη


ΠΤΩΣΗ της τάξης των 21,48 μονάδων ή 1,41% σημείωσε χθες ο Γενικός Δείκτης 
Τιμών του ΧΑΑ, κλείνοντας στις 1.503,59 μονάδες. Και τούτο ενώ κατά τη διάρκεια 
της συνεδριάσεως διέσπασε και το ψυχολογικό "φράγμα" των 1.500 μονάδων, καθώς 
συνολικά διακυμάνθηκε μεταξύ 1.499,39 και 1.522,54 μονάδων, εν μέσω μάλλον 
αραιών συναλλαγών. 

Συγκεκριμένα, η αξία συναλλαγών δεν υπερέβη σημαντικά τα 10,89 δισ. δρχ. επί 
3,47 εκ. τεμαχίων μετοχών που άλλαξαν χέρια. Ενδεικτικό των τάσεων που 
επικράτησαν είναι και το γεγονός ότι οι εκ των 223 μετοχών που κινήθηκαν, οι 143 
έκλεισαν με ζημία έναντι 51 με κέρδη και 29 δίχως μεταβολή τιμής. Πρέπει, επίσης, 
να σημειωθεί ότι το σύνολο των επιμέρους δεικτών έκλεισε με κάμψη, τη 
σημαντικότερη εκ των οποίων κατέγραψε ο κλάδος των ασφαλιστικών εταιριών. 

Οπως επισημαίνουν έγκυρες χρηματιστηριακές πηγές, το κλίμα στην αγορά υπήρξε 
βαρύ χθες εξαιτίας των υποθέσεων τόσο της σύλληψης του χρηματιστή Α. 
Γιαννόπουλου όσο και της αποβολής από την αίθουσα συνεδριάσεων της Κατσούλης 
ΑΧΕ. Σημειώνεται ότι χθες συνεχίσθηκε ο έλεγχος επί της λειτουργίας της εταιρίας 
εκ μέρους των υπευθύνων της Επιτροπής Κεφαλαιαγοράς αλλά και της αρμόδιας 
διευθύνσεως του υπ. Οικονομικών. 

Στο μεταξύ, σαφής υποχώρηση παρατηρήθηκε χθες στους τίτλους εταιριών υψηλής 
κεφαλαιοποίησης και των τραπεζών, καθώς η μετοχή του ΟΤΕ έκλεισε με ζημίες 130 
δρχ. στις 6.370 δρχ. κατόπιν συναλλαγών σχεδόν 2,47 δισ. δρχ., η μετοχή της 
Τραπέζης Πίστεως έκλεισε στις 18.700 δρχ. με ζημιές 100 δρχ. και συναλλαγές 1,3 
δισ. δρχ., η μετοχή της Εθνικής Τραπέζης στις 33.500 δρχ. με ζημιές 260 δρχ. και 
συναλλαγές 551,6 εκατ. δρχ. 

Τη σημαντικότερη άνοδο τιμής κατέγραψε η μετοχή της ασφαλιστικής εταιρίας 
Ευρωπαϊκή Πίστη, καθώς το επενδυτικό κοινό έκρινε ότι η τιμή της διαμορφωνόταν 
σε ελκυστικά επίπεδα. Ακολούθησε η μετοχή της Δούδος, η προνομιούχος της Πλ. 
Μακεδονίας, της Κλινικής Π. Φαλήρου και η ΑΛΚΑΡ-ΑΕΜΕΤ, την οποία επίσης το 
κοινό της Σοφοκλέους έκρινε σαν φθηνή και αγόρασε.

