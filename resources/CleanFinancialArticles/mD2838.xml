Σε ποια Επιτροπή;


Η ΔΙΑΜΑΧΗ που ξέσπασε και ανοικτά πλέον μεταξύ των βιομηχανιών τροφίμων 
και του λιανικού εμπορίου, με αιχμή του δόρατος τον καταναλωτή, προκάλεσε 
θύελλα αντιδράσεων. Και ενώ η βιομηχανία καλεί τα σούπερ μάρκετ σε αναθεώρηση 
της σχέσης τους σύμφωνα με τον υφιστάμενο Κώδικα Καλής Συνεργασίας, 
παράλληλα εμφανίζεται διατεθειμένη -εάν χρειασθεί- να προχωρήσει σε όλες τις 
νομικές ενέργειες που θα εξασφαλίσουν συνθήκες πραγματικού ανταγωνισμού στην 
αγορά.

ΑΠΟ ΤΗΝ πλευρά του, το αρμόδιο υπουργείο Εμπορίου παραπέμπει τους 
βιομηχάνους στην "πλήρως ετοιμότητας", όπως την χαρακτήρισε, Επιτροπή 
Ανταγωνισμού για την ισότιμη τήρηση και εφαρμογή των νόμων.

Η ΙΔΙΑ η Επιτροπή όμως έχει διαφορετική άποψη για την ετοιμότητά της.

ΣΤΗΝ ετήσια απολογιστική της έκθεση ("Ε" 13/7/97) δηλώνει ότι οδηγείται σε 
αδιέξοδο εξαιτίας των οξυμένων θεσμικών και οργανωτικών προβλημάτων που 
αντιμετωπίζει από την έναρξη λειτουργίας της.

Η ΕΛΛΕΙΨΗ έμπειρου σε θέματα ανταγωνισμού προσωπικού ήταν μια βασική αιτία 
για την αδυναμία στελέχωσης του τμήματος κοινοτικών και διεθνών σχέσεων με 
αποτέλεσμα τη μη ικανοποιητική συμμετοχή της χώρας μας σε κοινοτικά και διεθνή 
όργανα για τον ανταγωνισμό.

ΤΙΣ ΤΑΣΕΙΣ αύξησης των εξαγορών και των συγχωνεύσεων μεταξύ των 
επιχειρήσεων που αποτελούν ουσιαστικά εργαλεία τακτικής και στρατηγικού 
σχεδιασμού, η Επιτροπή δεν φαίνεται προετοιμασμένη να τις αντιμετωπίσει.

ΩΣΤΟΣΟ, το γεγονός ότι η ίδια κάνει μια εκ των έσω κριτική εντοπίζοντας τις 
αδυναμίες της, αποτελεί ίσως ένα ουσιαστικό βήμα για μια ολοκληρωμένη 
αντιμετώπιση του τρόπου λειτουργίας της στο μέλλον.

ΔΙΟΤΙ το ζητούμενο δεν είναι η αντιπαράθεση αλλά η υγιής λειτουργία δύο κλάδων 
απαραίτητων για την εθνική οικονομία.

