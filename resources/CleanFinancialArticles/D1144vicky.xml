ΤΟΥΡΙΣΜΟΣ 


Λείπει το σύγχρονο συνεδριακό κέντρο απ' την Αθήνα

Η ΕΛΛΕΙΨΗ ενός μεγάλου υπερσύγχρονου συνεδριακού κέντρου δεν συνιστά 
απλώς ένα σοβαρό μειονέκτημα για την Αθήνα έναντι άλλων πολύ πιο 
ανταγωνιστικών πόλεων - προορισμών, κατάλληλων για την πραγματοποίηση 
διεθνών συνεδρίων, εταιρικών συναντήσεων και ταξιδιών κινήτρων, αλλά αποτελεί 
πια και μια έλλειψη που ζημιώνει ιδιαίτερα τον ελληνικό τουρισμό και τον 
τουριστικό κόσμο της Αθήνας ειδικότερα. Αυτό είναι ένα από τα βασικά 
συμπεράσματα του τριήμερου διεθνούς forum που οργάνωσαν το υπουργείο 
Ανάπτυξης και ο ΕΟΤ, στο πλαίσιο της 1ης έκθεσης συνεδριακού τουρισμού 
"MeetinGreece", που έγινε στο Στάδιο Ειρήνης και Φιλίας. Το ίδιο το forum, 
μάλιστα, κατέστη κατά κάποιον τρόπο "θύμα" του προβλήματος, καθώς ο χώρος 
στον οποίο είχε προγραμματισθεί να γίνει αρχικά παρουσίασε μεγάλα προβλήματα, 
με αποτέλεσμα να μεταφερθεί με παρέμβαση των διοργανωτών στο ξενοδοχείο 
"Intercontinental". Το κενό που παρατηρείται εδώ και αρκετό καιρό στον τομέα 
αυτόν έχει ωθήσει την πολιτική ηγεσία να συμπεριλάβει τη δημιουργία ενός 
Συνεδριακού και Εκθεσιακού Κέντρου στις άμεσες προτεραιότητες του ΕΟΤ και, 
όπως τόνισε ο γενικός γραμματέας του Οργανισμού Νίκος Σκουλάς, ήδη έχει 
συγκροτηθεί ειδική ομάδα εργασίας για την εξέταση των εναλλακτικών προτάσεων 
για τη χωροθέτησή του. 

Ο κ. Σκουλάς επισήμανε ότι το Κέντρο αυτό, το Convention Bureau, θα έχει ως 
στόχο την προώθηση του ελληνικού συνεδριακού προϊόντος και την προσέλκυση 
μεγάλων διεθνών συνεδρίων στη χώρα μας ενώ πρόσθεσε ότι η δημιουργία του θα 
γίνει με αυτοχρηματοδότηση και συμμετοχή όλων των ενδιαφερόμενων φορέων, 
επαγγελματικών και κοινωνικών, δηλαδή όσων θα ωφεληθούν από την ανάπτυξη του 
συνεδριακού τουρισμού. 


