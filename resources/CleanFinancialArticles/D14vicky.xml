
INTERAMERICAN 


Είσοδος στο χώρο της υγείας και στο ΧΑΑ εντός του έτους

ΧΡΗΜΑΤΙΣΤΗΡΙΟ και Υγεία ετοιμάζονται να υποδεχθούν, πιθανότατα εντός του 
τρέχοντος έτους, την Interamerican. Την εισαγωγή του Ομίλου στο Χρηματιστήριο 
Αξιών Αθηνών σύντομα και την είσοδό του στο χώρο της Υγείας, επιβεβαίωσε ο 
πρόεδρος του Ομίλου Δ. Κοντομηνάς μιλώντας στο ετήσιο συνέδριο της 
Interamerican που πραγματοποιήθηκε στη Ρόδο, με επιτυχία. 

"Είμαστε έτοιμοι να αντιμετωπίσουμε τις νέες προκλήσεις της αγοράς, όμως για να 
επιτύχουμε τους νέους φιλόδοξους στόχους μας, χρειαζόμαστε υποστήριξη του 
κοινωνικού συνόλου. Γι' αυτό προετοιμάζουμε την κοινωνική βάση της 
Interamerican με σταθερά βήματα" τόνισε ο πρόεδρος του Ομίλου. Για την είσοδο 
της εταιρίας στο Χρηματιστήριο γίνονται ήδη εκτιμήσεις από αξιόλογους και 
αξιόπιστους οίκους του εξωτερικού, ενώ σε προχωρημένη φάση βρίσκονται και οι 
διαδικασίες εισόδου της στον χώρο της Υγείας, με τη δημιουργία πρότυπου 
νοσοκομείου. Η πρωτοβουλία μας αυτή, τόνισε ο κ. Κοντομηνάς, δεν είναι μια απλή 
εμπορική - επιχειρηματική πράξη συναλλαγής, αλλά και μια κίνηση προσέγγισης του 
πλησίον μας, μια κίνηση μετάδοσης δύναμης και ελπίδας προς αυτό. Αυτή είναι 
άλλωστε και η διάσταση του έργου μας που μας γεμίζει αισιοδοξία και μας προκαλεί 
να ανανεώνουμε αδιάκοπα τους στόχους μας, για να είναι η παρουσία μας στον 21ο 
αιώνα πιο δυναμική και πιο αποτελεσματική. 

Αναφερόμενος στα παραγωγικά αποτελέσματα της εταιρίας ο κ. Κοντομηνάς 
επισήμανε ότι στο Α' εξάμηνο του '97 η νέα παραγωγή στον Κλάδο Ζωής αυξήθηκε 
κατά 61% (6 δισ. νέα ασφάλιστρα), οι Γενικές Ασφάλειες αυξήθηκαν κατά 20% 
(εισεπράχθησαν 10 δισ. δρχ.) ενώ τα Αμοιβαία Κεφάλαια σημείωσαν πρωτοφανή 
άνοδο (250% έναντι του Α' εξαμήνου '96) με πωλήσεις 170 δισ. δρχ. που 
αντιστοιχούσαν 1 δισ. για κάθε εργάσιμη ημέρα. 


