ΕΝΩ ΣΥΝΕΧΙΖΕΤΑΙ Η ΑΒΕΒΑΙΟΤΗΤΑ ΣΤΗΝ ΑΓΟΡΑ ΧΡΗΜΑΤΟΣ 


Επικερδής ρευστότητα

Ρεπορτάζ: Δ. Σπυρόπουλος 

ΠΑΝΩ από 500 εκατ. δρχ. καθαρό έσοδο εξασφάλισε χθες ο ΟΤΕ, τοποθετώντας, 
για διάστημα ενός και μόνο μηνός, την ταμειακή του ρευστότητα. Η τοποθέτηση 
έγινε σε "υπό δημόσιο έλεγχο" τράπεζα, που για την αρκετών δισ. χθεσινή 
ρευστότητα του ΟΤΕ προσέφερε, μέσω δημοπρασίας, επιτόκιο 18% σε ετήσια βάση 
για διάρκεια 30 ημερών. Για ποσά γύρω στο δισεκατομμύριο η αγορά έδινε χθες -για 
διάστημα ενός μηνός- καθαρή απόδοση 17% (σε ετήσια βάση). 

Η χθεσινή εικόνα στην αγορά χρήματος σκιαγραφείται, επίσης, από την αδιάφορη 
κίνηση κεφαλαίων (έπειτα από τρεις συνεχόμενες ημέρες εισροών κεφαλαίων, που 
διαδέχθηκαν τρεις επίσης ημέρες εκροών, χθες είχαμε απόλυτη ησυχία), ελάχιστη 
υποχώρηση της τιμής του δολαρίου, ελάχιστη, επίσης, ανατίμηση της τιμής της ecu, 
που εξακολουθεί να παραμένει κάτω από τις 312 δρχ. (311,820 από 311,700 δρχ. 
προχθές), αλλά και συνεχόμενη, με βραδείς ρυθμούς, αύξηση του ιαπωνικού 
νομίσματος (τα 100 γιεν στις 220,020 δρχ. σημειώνοντας αύξηση, σε σύγκριση με τις 
31.12.1997, κατά 1,05%). 

Στο χώρο των επιτοκίων στη διατραπεζική αγορά, η χθεσινή ημέρα ξεκίνησε με 
χαμηλά σχετικά επίπεδα (15,50% για τον μήνα), σταδιακά όμως εμφανίστηκαν 
ανοδικές κινήσεις. Η εκτίμηση της αγοράς, όπως εκφράζεται από dealers τραπεζών, 
είναι ότι έως και τον Απρίλιο θα κυριαρχούν οι ανοδικές πιέσεις, με την παρεμβολή 
μικρών διαστημάτων ύφεσης. Για το αυτό, σχετικά προβλέψιμο διάστημα, η 
πλειονότητα των ίδιων παραγόντων εκτιμά ότι δεν θα υπάρξουν πιέσεις στη δραχμή 
που θα επηρέαζαν την ισοτιμία της, αλλά οι όποιες κερδοσκοπικές επιθέσεις δεν 
πρέπει να αντιμετωπίζονται μόνο με τα επιτόκια. 

Είναι χαρακτηριστικό, εν προκειμένω, ότι και ο διοικητής της Τραπέζης της Ελλάδος 
Λ. Παπαδήμος θεωρεί αναγκαία την αυστηρή εφαρμογή της οικονομικής πολιτικής 
της κυβέρνησης ως αποτελεσματικού μέσου βελτίωσης της ανταγωνιστικότητας της 
οικονομίας μας που, σε τελευταία ανάλυση, είναι και η καλύτερη προστασία του 
εθνικού μας νομίσματος. 

Στο διάγραμμα που παρατίθεται εμφανίζεται, από την αρχή του χρόνου έως και χθες, 
η εξέλιξη του Athibor για διάστημα ενός μηνός, τόσο στην κλασική του βάση όσο 
και στην αναθεωρημένη, δηλαδή αυτή που εξαιρεί τα τέσσερα μεγαλύτερα και τα 
τέσσερα μικρότερα επιτόκια.

