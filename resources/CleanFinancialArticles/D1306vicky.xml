ΕΡΕΥΝΑ ICAP - ΚΕΡΔΗ 


Προηγούνται ελαφρώς οι εμπορικές των βιομηχανικών επιχειρήσεων

Ρεπορτάζ: Β. Τζοβάρας 

ΠΡΟΒΑΔΙΣΜΑ στα κέρδη εμφανίζει το εμπόριο, σε σχέση με τη βιομηχανία, το 
1996, σύμφωνα με την ετήσια έρευνα της ICAP. Οι μεγάλες εμπορικές επιχειρήσεις 
καθώς και οι επιχειρήσεις παροχής υπηρεσιών (ασφαλιστικές, τραπεζικές, τεχνικές 
κ.λπ.) εμφανίζεται να βρίσκονται σε καλύτερη μοίρα, σε σχέση με τη μεταποίηση, 
παρά τα γνωστά προβλήματα της αγοράς και την πτώση της ζήτησης γενικότερα. Την 
ίδια χρονιά (1996) η μία στις τέσσερις βιομηχανικές επιχειρήσεις εμφανίζεται 
ζημιογόνος. 

Σύμφωνα με τα στοιχεία της ICAP: 
* Το εμπόριο παρουσιάζει αύξηση κερδών πάνω από 20%, ενώ αυξημένα κέρδη 
εμφανίζουν και οι επιχειρήσεις παροχής υπηρεσιών (τεχνικές εταιρίες, ασφαλιστικές 
επιχειρήσεις και βεβαίως οι τράπεζες, οι οποίες πάντως το 1996 εμφάνισαν μείωση 
των υπερκερδών τους, σε σχέση με το 1995). 
* Η βιομηχανία εμφάνισε κατά μέσο όρο ελάχιστη αύξηση κερδών κάτω της μονάδας 
(0,8%) παρά τις αυξημένες πωλήσεις της. Οι κερδοφόρες βιομηχανίες παρουσίασαν 
αύξηση καθαρών κερδών κατά 5,6%, όμως αυτού του είδους οι βιομηχανίες 
(κερδοφόρες) μειώθηκαν αισθητά το 1996 σε σχέση με το 1995. Εντύπωση προκαλεί 
το γεγονός, ότι βιομηχανίες με μεγάλα κεφάλαια μετατράπηκαν σε ζημιογόνες το 
1996, ενώ ήταν κερδοφόρες το 1995. 
* Αύξηση ζημιών εμφάνισαν οι τουριστικές επιχειρήσεις του ξενοδοχειακού τομέα 
(σύνολο ζημιών 24 δισ.), ενώ κερδοφόροι ήταν οι κλάδοι ενοικίασης αυτοκινήτων 
τουριστικών γραφείων και σκαφών αναψυχής.

