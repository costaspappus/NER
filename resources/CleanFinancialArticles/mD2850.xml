Ο,τι κερδίσαμε το χάσαμε!...


ΟΙ ΕΝΤΥΠΩΣΕΙΣ που κέρδισε η χώρα μας από την τελετή έναρξης του Παγκοσμίου 
Πρωταθλήματος Στίβου ήταν μια πολύτιμη βοήθεια στις προσπάθειες διεκδίκησης 
των Ολυμπιακών Αγώνων του 2004. Μόνο που η βοήθεια αυτή δεν μπόρεσε να 
διαρκέσει ούτε 24 ώρες! Ολα τα κέρδη χάθηκαν, για να μην πούμε ότι δημιούργησαν 
και μεγάλα χρέη! 

ΣΑΒΒΑΤΟ απόγευμα, πρώτη ημέρα του αγωνιστικού προγράμματος, το Ολυμπιακό 
Στάδιο της Αθήνας, απ' όπου οι εικόνες ταξίδευαν σ' όλον τον κόσμο, ήταν άδειο! 

ΑΝ εξαιρέσεις τους δημοσιογράφους, τους συνοδούς, τους αθλητές, τους τεχνικούς 
και όλους αυτούς που απασχολούνταν επαγγελματικά στους αγώνες, οι πραγματικοί 
θεατές μετά βίας έφθαναν τους 10.000! Οι αρμόδιοι τρόμαξαν. Τα μπατζάκια τους 
είχαν αρπάξει φωτιά! Η κινητοποίηση που ακολούθησε βελτίωσε κάπως τα πράγματα 
την επομένη, δεν άλλαξε όμως την εικόνα. 

ΝΕΑ κινητοποίηση των αρμοδίων, που ψάχνουν τώρα για στρατιώτες, 
αστυνομικούς, μεγάλες ομάδες εθελοντών για να τους χαρίσουν εισιτήρια. Και τα 
περιβόητα έσοδα των 3 δισ. δρχ. που περιμέναμε; 

ΤΟ θέμα πλέον δεν είναι τι μπορεί να διορθωθεί από δω και πέρα. Η μεγάλη ζημιά 
ήδη έχει γίνει. 

ΠΟΙΟΙ ευθύνονται λοιπόν; 

ΕΥΘΥΝΟΝΤΑΙ οι Ελληνες φίλαθλοι, που δεν αγαπούν τον κλασικό αθλητισμό και 
το μόνο που τους τραβάει σε αθλητικούς χώρους είναι η πάση θυσία νίκη της ομάδας 
τους, για την οποία είναι διατεθειμένοι να αδειάσουν τις τσέπες τους από κέρματα 
και αναπτήρες στα κεφάλια των αντιπάλων παιχτών; 

ΕΥΘΥΝΟΝΤΑΙ οι Ελληνες οργανωτές, που διατυμπάνιζαν ότι έχουν πωλήσει (!) το 
75% των εισιτηρίων για κάθε μέρα των αγώνων; 

ΕΥΘΥΝΟΝΤΑΙ οι επιτελείς, που δεν μπόρεσαν να προσελκύσουν ούτε 3.000 ξένους 
φιλάθλους - τουρίστες σε συνδυασμένες διακοπές στην ωραιότερη για θερινή 
ξεκούραση χώρα της Ευρώπης; 

ΚΙ ας πούμε πως βρήκαμε ποιοι ευθύνονται. Και λοιπόν; Αναλαμβάνει ποτέ κανείς 
τις ευθύνες του σ' αυτό τον τόπο;

