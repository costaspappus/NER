Ζητείται επειγόντως λύση για τα φορολογικά έσοδα


Η ΚΑΤΑΣΤΑΣΗ που έχει διαμορφωθεί στον τομέα των δημοσίων εσόδων και η 
σημαντική υστέρησή τους έναντι των αρχικών προβλέψεων απασχόλησε το 
οικονομικό επιτελείο της κυβέρνησης στη χθεσινή ευρεία σύσκεψη που 
συγκροτήθηκε υπό την προεδρία του υπουργού Εθνικής Οικονομίας και 
Οικονομικών Γ. Παπαντωνίου, με τη συμμετοχή του υφυπουργού Οικονομικών Γ. 
Δρυ, του γενικού γραμματέα του ΚΕΠΥΟ Π. Γεωργιάδη και του γενικού γραμματέα 
του ΣΔΟΕ Γ. Κανελλόπουλου, καθώς και υπηρεσιακών παραγόντων των δύο 
υπουργείων. Σύμφωνα με πληροφορίες, η υστέρηση στα έσοδα αποδόθηκε, κατά 
κύριο λόγο, στις μειωμένες εισπράξεις των τελωνείων, από τους ειδικούς φόρους 
κατανάλωσης στα καύσιμα, γεγονός που συντελεί και στην απόκλιση των εσόδων 
από τους στόχους του Προϋπολογισμού. 

Εξάλλου, το ΚΕΠΥΟ "τρέχει" να καλύψει τη σημαντική καθυστέρηση που 
παρατηρείται στην εκκαθάριση των φορολογικών δηλώσεων και ήδη, επιταχύνει τις 
διαδικασίες για την εκκαθάριση 400 χιλιάδων περίπου φορολογικών δηλώσεων, ενώ 
πραγματοποιεί διασταυρώσεις σε 700 χιλιάδες αποδείξεις ενοικίων, μετά τις 
αποκλίσεις που παρατηρήθηκαν μεταξύ των δηλωθέντων ποσών των ενοικιαστών και 
των ιδιοκτητών ακινήτων. 

Να σημειωθεί, ότι έως τις 10 Μαόου θα έχουν αποσταλεί περίπου 450 χιλιάδες 
εκκαθαριστικά, αριθμός που υπολείπεται κατά το ήμισυ από πέρυσι. 

Παράλληλα, την άλλη εβδομάδα πραγματοποιείται ο διαγωνισμός για την ιδιωτική 
εταιρία που θα αναλάβει την επεξεργασία του εντύπου Ε9. Σύμφωνα με δηλώσεις 
του κ. Δρυ, περίπου 100 επιχειρήσεις έχουν υποβάλει δήλωση μεγάλης ακίνητης 
περιουσίας, από τις οποίες όσες υπερβαίνουν το αφορολόγητο όριο των 60 εκατ. δρχ. 
θα κληθούν να καταβάλουν την πρώτη δόση εντός του Ιουνίου. Επίσης, κατά τη 
δίωρη σύσκεψη, αποφασίστηκε και η εντατικοποίηση των ελέγχων του ΣΔΟΕ, ενώ ο 
πρόεδρος της Κτηματικής Εταιρίας του Δημοσίου παρουσίασε μια νέα εισήγηση για 
την αξιοποίηση της περιουσίας του Δημοσίου. 

Τέλος, να σημειωθεί, ότι το συνολικό κόστος για την εφαρμογή του ολοκληρωμένου 
πληροφοριακού συστήματος στα τελωνεία ανήλθε στα 4,5 δισ. δρχ. έναντι των 3 δισ. 
που είχαν αρχικά υπολογισθεί.

