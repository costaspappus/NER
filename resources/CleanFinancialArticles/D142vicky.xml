ΕΛΛΗΝΙΚΑ ΑΜΟΙΒΑΙΑ ΚΕΦΑΛΑΙΑ


Υψηλές αποδόσεις από τις ξένες αγορές 

Του Γ. Παπανικολάου 

ΜΕΣΗ δραχμική απόδοση που ξεπερνά σωρευτικά το 100% παρουσιάζουν, την 
τελευταία πενταετία, τα ελληνικά μετοχικά και μικτά αμοιβαία κεφάλαια που 
επενδύουν κατά κύριο λόγο στις ξένες αγορές (Διεθνή και Εξωτερικού). 

Ειδικότερα στο διάστημα 1.1.93 - 31.12.97, η μέση ετήσια απόδοση των Μικτών 
Α/Κ, (Διεθνών) προσδιορίζεται, σύμφωνα με τα στατιστικά στοιχεία της εταιρίας 
Alpha Trust, σε 102%, ενώ το μοναδικό μετοχικό που λειτουργούσε στο ίδιο 
διάστημα, το Alpha Διεθνές Μετοχών, κατέγραψε σωρευτική απόδοση 101,89% ή 
15.09% κατά μέσον όρο σε ετήσια βάση. Απόδοση 82,7% παρουσίασε το Μακεδονία 
Μικτό Εξωτερικού. 

Στο ίδιο διάστημα οι δείκτες των κυριότερων ξένων αγορών έδωσαν τα εξής 
ποσοστά σωρευτικής απόδοσης: 
* Χρηματιστήριο Ν. Υόρκης: 139,56% (μέση ετήσια απόδοση 19,09%) 
* Λονδίνου: 80,41% (μέση ετήσια απόδοση 12,53%) 
* Τόκιο: -12,18% (μέση ετήσια απόδοση -2,56%) 
* Φρανκφούρτη: 175,05% (μέση ετήσια απόδοση 22,43%) 
* Παρίσι: 54,62% (μέση ετήσια απόδοση 9,11%). 

Από τα ελληνικά μικτά - μετοχικά αμοιβαία, την υψηλότερη δραχμική απόδοση στη 
πενταετία παρουσίασε το Alico Eurobank Ευρωπαϊκό Μικτό με ποσοστό 117,84%, 
ήτοι 16,85% σε ετήσια βάση. 

Σε χρονικό διάστημα τριετίας (1995-97) την υψηλότερη απόδοση μεταξύ των μικτών 
Α/Κ κατέγραψε το Δήλος Ευρωπαϊκό με ποσοστό 64,55% που σημαίνει ότι έδωσε 
στους μεριδιούχους μέση ετήσια απόδοση περίπου 18%. Ακολουθεί το Alpha 
Διεθνές Μετοχών με μέση ετήσια απόδοση 16,8% και το Alico Eurobank Ευρωπαϊκό 
Μικτό με μέση ετήσια απόδοση 16,28%. 

Για λόγους σύγκρισης επισημαίνεται ότι οι μέσες αποδόσεις τριετίας στα μεγάλα 
διεθνή χρηματιστήρια ήταν 27,19% για τη Ν. Υόρκη, 19,74% για το Λονδίνο, -
7,31% στο Τόκιο, 28,11% στο χρηματιστήριο της Φρανκφούρτης και 16,93% στο 
Παρίσι. Εντυπωσιακές είναι όμως οι επιδόσεις των αμοιβαίων για το 1997. 

Η μέση απόδοση στα μετοχικά που επενδύουν στο εξωτερικό διαμορφώνεται σε 
34,72% και στα μικτά σε 20,76%. Πρώτο σε απόδοση, το Ναυτίλος Διεθνές 
Μετοχικό της Πειραιώς ΑΕΔΑΚ με ποσοστό 39,79% και, μεταξύ των μικτών Α/Κ, 
το Δήλος Ευρωπαϊκό με 31,59%. 

Την υψηλότερη απόδοση ανάμεσα στα μεγάλα χρηματιστηριακά κέντρα του 
εξωτερικού κατέγραψε η Φρανκφούρτη με ποσοστό 47,11%. Η Ν. Υόρκη έκλεισε το 
έτος με 20,75% ενώ στον αντίποδα βρέθηκε το Τόκιο με -22,11%. 

Ιδιαίτερα υψηλή απόδοση κατέγραψαν, κατά το 1997 δύο μικρότερες ευρωπαϊκές 
αγορές, το χρηματιστήριο του Μιλάνου με 57,98% και της Ζυρίχης με 54,60%. 
Σημειώνεται ότι η μέση ετήσια απόδοση του ιταλικού χρηματιστηρίου στην 
τελευταία πενταετία ανέρχεται σε 79,66%.

