ΣΥΜΦΩΝΑ ΜΕ ΤΟ ΙΣΟΖΥΓΙΟ ΓΙΑ ΤΟ 10ΜΗΝΟ ΙΑΝΟΥΑΡΙΟΥ - ΟΚΤΩΒΡΙΟΥ 


Φεύγουν λεφτά, έρχονται χρέη

Η ΣΗΜΑΝΤΙΚΗ άνοδος των χρεολυσίων, η εκτεταμένη εκροή κεφαλαίων, αλλά και 
η άνοδος του δανεισμού σε συνάλλαγμα του Δημοσίου, συνέθεταν την εικόνα του 
εξωτερικού τομέα της οικονομίας στο 10μηνο Ιανουαρίου - Οκτωβρίου 1997, εικόνα 
που ελαφρώς επηρεάσθηκε από την αναταραχή στη χρηματαγορά που άρχισε στις 27 
Οκτωβρίου. 

Σύμφωνα με τα στοιχεία για το ισοζύγιο Τρεχουσών Συναλλαγών, που ανακοίνωσε 
χθες η Τράπεζα της Ελλάδος, τα συναλλαγματικά διαθέσιμα της χώρας στο τέλος του 
1997 έφθαναν τα 13,3 δισ. δολ. Το ισοζύγιο σημείωσε βελτίωση του ελλείμματος τον 
Οκτώβριο, η οποία όμως δεν αντιστρέφει την αρνητική εικόνα του δεκάμηνου. 

Αναλυτικότερα, η άνοδος κατά 328 εκατ. δολ. των καθαρών μεταβιβάσεων από την 
Ευρωπαϊκή Ενωση τον Οκτώβριο του 1997, σε σχέση με τον αντίστοιχο μήνα του 
1996, συνετέλεσε στη μείωση κατά 39,1% του ελλείμματος του Ισοζυγίου 
Τρεχουσών Συναλλαγών του εν λόγω μήνα. 

Στο δεκάμηνο Ιανουαρίου - Οκτωβρίου 1997 το Ισοζύγιο Τρεχουσών Συναλλαγών 
εμφανίζει έλλειμμα 4.546,1 εκατ. δολ., έναντι ελλείμματος 4.241,5 εκατ. δολ. στο 
αντίστοιχο διάστημα του 1996. Η διεύρυνση του ελλείμματος κατά 7,2% οφείλεται 
στη χειροτέρευση κατά 2,4% του ελλείμματος του εμπορικού ισοζυγίου, ενώ το 
πλεόνασμα του ισοζυγίου των άδηλων συναλλαγών παρέμεινε αμετάβλητο. 

Αξιοσημείωτο στοιχείο αποτελεί η εκροή κεφαλαίων που στο δεκάμηνο Ιανουαρίου - 
Οκτωβρίου, όσον αφορά τον ιδιωτικό τομέα, ανήλθε σε 4.582 εκατ. δολ. έναντι 
εισροής 6.964 εκατ. δολ. στο αντίστοιχο διάστημα του 1996. Η εξέλιξη αυτή, 
σύμφωνα με την Τράπεζα της Ελλάδος, οφείλεται σε εκροές βραχυχρόνιων 
κεφαλαίων, αλλά και στη σημαντική μείωση των ανακαταθέσεων των πιστωτικών 
ιδρυμάτων στην Τράπεζα της Ελλάδος. 

Τον Οκτώβριο σημειώθηκε σημαντική άνοδος των χρεολυσίων του Δημοσίου, τα 
οποία στο 10μηνο του 1997 ανήλθαν σε 9.434,7 εκατ. δολ., έναντι 4.012,1 εκατ. δολ. 
στο αντίστοιχο διάστημα του 1996. Οι αυξημένες υποχρεώσεις για χρεολύσια 
οδήγησαν σε άνοδο του δανεισμού σε συνάλλαγμα του Δημοσίου. 

Στο δεκάμηνο του 1997 ο καθαρός δανεισμός του Δημοσίου ανήλθε σε 1.407,3 εκατ. 
δολ., έναντι 791,1 εκατ. δολ. στο αντίστοιχο διάστημα του 1996. Στον δανεισμό του 
Οκτωβρίου περιλαμβάνεται και βραχυπρόθεσμος καθαρός δανεισμός 700 εκατ. δολ. 
που έγινε από την Τράπεζα της Ελλάδος με τη μορφή swaps.

