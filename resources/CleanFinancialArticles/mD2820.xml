Οι... τρύπες του ασφαλιστικού


ΟΤΑΝ το συνολικό έλλειμμα των επτά κυριότερων ασφαλιστικών ταμείων ανέρχεται 
σε 1 τρισ. δρχ. περίπου, σημειώνοντας αύξηση 25% σε σχέση με το 1995, ευνόητο 
είναι να αναγορεύεται στο υπ' αριθμόν ένα πρόβλημα για τη δημοσιονομική 
προσαρμογή τη χώρας. Ιδίως όταν η κάλυψή του γίνεται από τον Προϋπολογισμό. 

ΜΕ ΤΗΝ επισήμανση αυτή ο διοικητής της Τραπέζης της Ελλάδος <TIMEX TYPE='PERSON'>Λ. Παπαδήμος 
(σε χθεσινή του συνέντευξη) παραπέμπει στην ανάγκη άμεσης βελτίωσης των 
οικονομικών αποτελεσμάτων των ασφαλιστικών ταμείων -η οποία θα επιτρέψει τη 
μείωση των κρατικών επιδοτήσεων και επιχορηγήσεων και τον δραστικό περιορισμό 
του δημοσίου ελλείμματος από την πλευρά των δαπανών- θέτοντας ευθέως επί 
τάπητος το ασφαλιστικό ως κύριο πρόβλημα της οικονομίας. 

ΜΠΟΡΕΙ, όπως φημολογείται, η κυβέρνηση να προτίθεται, σε πρώτη φάση, να θίξει 
στο πλαίσιο του κοινωνικού διαλόγου ορισμένες μόνον πτυχές του ασφαλιστικού 
(βλ. ενοποίηση ομοειδών ταμείων ασφάλισης, ενοποίηση προϋποθέσεων παροχής 
συντάξεων, προστασία χαμηλοσυνταξιούχων), γεγονός ωστόσο παραμένει ότι η 
αντιμετώπισή του, που θα κλιμακωθεί τα προσεχή έτη, θα πρέπει να αρχίσει αμέσως 
για τους εξής λόγους: 

ΠΡΩΤΟΝ, επειδή, την προσεχή τριετία, το δημογραφικό πρόβλημα στην Ελλάδα θα 
επιδεινωθεί σημαντικά καθόσον το ποσοστό των ατόμων 65 ετών και άνω στο 
σύνολο των ατόμων 15-64 ετών θα φθάσει το 25,5%, έναντι 21,2% το 1990, 
υπερβαίνοντας έτσι κατά 3,5 μονάδες το αντίστοιχο ποσοστό των ευρωπαϊκών 
χωρών του ΟΟΣΑ. 

ΔΕΥΤΕΡΟΝ, επειδή, ως αποτέλεσμα αυτής της εξέλιξης και της ισχύουσας δομής 
του ασφαλιστικού μας συστήματος, το μερίδιο των συνταξιοδοτικών δαπανών στο 
εθνικό εισόδημα θα ανέλθει σε 13%, έναντι 11,4% των χωρών του ΟΟΣΑ, με 
προοπτικές επιδείνωσης έως το έτος 2010. 

ΤΡΙΤΟΝ, επειδή στην επιδείνωση αυτή θα συμβάλει σημαντικά η προβλεπόμενη 
αύξηση της διαρθρωτικής ανεργίας, η οποία οδηγεί σε μείωση των αναγκαίων 
ασφαλιστικών εισφορών. 

ΣΤΟ ΠΛΑΙΣΙΟ αυτό, τα δημοσιονομικά οφέλη (βλ. περίφημες "άσπρες τρύπες", 
αξίας εκατοντάδων δισ. δρχ.) που εξασφάλισε η κυβέρνηση χάρη στην ασφαλιστική 
μεταρρύθμιση του 1992 και τα οποία τη βοήθησαν στην προσπάθεια για τη 
Σύγκλιση, τείνουν να εξανεμισθούν. Εξ ου και η σοβαρότητα και επικαιρότητα του 
ασφαλιστικού προβλήματος της χώρας. 

ΜΠΟΡΕΙ, λοιπόν, το ασφαλιστικό μας σύστημα να μην κινδυνεύει άμεσα με 
κατάρρευση. Ωστόσο, σε καμία περίπτωση δεν είναι συμβατό με τις ανάγκες 
δημοσιονομικής προσαρμογής και Σύγκλισης της οικονομίας.

