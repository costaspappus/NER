
WYETH HELLAS 


Εκτιμήσεις για κύκλο εργασιών 7,3 δισ. εφέτος

ΣΤΟ ύψος των 7,3 δισ. δρχ. διαμορφώνεται, για το '98, ο εκτιμώμενος κύκλος 
εργασιών της Wyeth Hellas ΑΕΒΕ, θυγατρικής της American Home Products Inc της 
οποίας ο αντίστοιχος ετήσιος κύκλος εργασιών κυμαίνεται στα 14 δισ. δολάρια. 

Αντίστοιχα, οι πωλήσεις της εταιρίας κατά το '97 κυμάνθηκαν στα 5,2 δισ. δρχ. και 
στα 3,1 δισ. δρχ. το '96, αρχής γενομένης από το 1992, με ετήσιο τζίρο που έφθανε 
τότε τα 1,7 δισ. δρχ. Η εταιρία ξεκίνησε με διάφορες μορφές την παρουσία της στην 
Ελλάδα, το 1957. Σκοπός της θυγατρικής Wyeth Hellas ΑΕΒΕ είναι η παραγωγή και 
εμπορία φαρμακευτικών, προϊόντων διατροφής και καλλυντικών σε βασικούς τομείς 
στους οποίους εξειδικεύεται η εταιρεία, περιλαμβανομένων φαρμάκων του κεντρικού 
νευρικού συστήματος, αντιβιοτικών, κυτταροστατικών, ορμονούχων και 
συμπληρωμάτων διατροφής. 

Ολα τα προϊόντα είναι πρωτότυπα προερχόμενα από τα εργαστήρια έρευνας και 
ανάπτυξης, για την δραστικότητα των οποίων δαπανώνται ετησίως ποσά ύψους 1,5 
δισ. δολ. Σημαντικό μερίδιο -σε ποσοστό έως και 20% του τζίρου της εταιρίας 
αφορά προϊόντα που είτε παρασκευάζονται είτε συσκευάζονται στα εργοστάσια της 
Μινέρβα Φαρμακευτικής και ΦΑΜΑΡ, ενώ το υπόλοιπο μερίδιο αποτελεί εισαγωγές 
ετοίμων προϊόντων από εργοστάσια του εξωτερικού.

