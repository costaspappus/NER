Κινήσεις προστασίας της δραχμής


Ρεπορτάζ: Δημ. Σπυρόπουλος 

ΜΕ την αποφασιστική (αλλά και αναβαθμισμένη) συμβολή της Τραπέζης της 
Ελλάδος, το Δημόσιο ξεκίνησε τις βολιδοσκοπήσεις της διεθνούς αγοράς για 
δανεισμό σε συνάλλαγμα. Πρόθεσή του είναι να μην αυξηθεί ο εξωτερικός 
δανεισμός αλλά να διαφοροποιηθούν οι πηγές εισροής ώστε η κατάσταση να μην 
είναι εφεξής ευάλωτη. Υπό την έννοια αυτή, στην παρούσα φάση κρίνεται ιδιαίτερα 
χρήσιμο το "know how" της Κεντρικής Τραπέζης, όχι μόνο ως προς τις συνθήκες της 
χρηματαγοράς αλλά και ως προς την τακτική των διαπραγματεύσεων. 

Παράγοντες της τραπεζικής αγοράς τόνιζαν ότι τα μέχρι πρότινος παραμελημένα 
στελέχη της Κεντρικής Τραπέζης (μια και την υπόθεση του δανεισμού σε 
συνάλλαγμα την χειριζόταν το υπουργείο Οικονομικών) επαναδραστηριοποιούνται 
για να πετύχουν κλείσιμο της συμφωνίας χωρίς να υπάρξει καμία προσαύξηση με 
ενδεχόμενο επιχείρημα ή πρόφαση την κρίση που διέρχεται η χρηματαγορά των 
Αθηνών. Η δήλωση αυτή έρχεται προφανώς να απαντήσει σε "διαρροές" εκ μέρους 
αμερικανικού χρηματοοικονομικού φορέα, ενός εκ των υποψηφίων leader στη 
σύναψη του δανείου, ότι "το ύψος του δανεισμού 1,2 δισ. δολ. δεν αποτελεί 
πρόβλημα εάν η Ελλάδα συμφωνήσει να πληρώσει τα ισχύοντα σήμερα...". 
Πράγματι, η ελληνική πλευρά σκοπεύει -περί τον Μάρτιο- να αυξήσει τα όποια 
συναλλαγματικά μας διαθέσιμα κατά 1-1,2 δισ. δολ. και λίγο αργότερα, πάντως πριν 
από το τέλος του φθινοπώρου, να προχωρήσει σε ανάλογη κίνηση. 

Οι δανειακές ανάγκες του Δημοσίου, σε σχέση με το 1997, δεν είναι ιδιαίτερα 
πιεστικές και, όπως τόνιζαν στο υπουργείο Εθνικής Οικονομίας, "δεν σκοπείται 
στέγνωμα της αγοράς" και γι' αυτό οι δύο εκδόσεις που προγραμματίζονται για τον 
τρέχοντα μήνα και οι δύο για τις αρχές του επόμενου μηνός δεν θα αφεθούν να 
υπερβούν συνολικά τα 500 δισ. δραχμές. 

Εν τω μεταξύ, και ενώ πριν λίγο η κεντρική διοίκηση του διεθνούς επενδυτικού 
οίκου Deutsche Morgan Grenfell είχε διαψεύσει αρνητική για τη χώρα μας εκτίμηση, 
στην οποία είχε προβεί το παράρτημα του Λονδίνου χθες σε έκθεση του ίδιου φορέα 
επισημάνθηκε ότι τα υψηλά επιτόκια στη χώρα μας θα υποχωρήσουν στο τέλος του 
έτους (από το επίπεδο του 14,50-18,50% σήμερα στο 11% τα τρίμηνα). Προβλέπει 
επίσης, για το τέλος του 1998, το δολάριο Αμερικής να φθάσει στις 311 δραχμές 
(από 289 δρχ. σήμερα) και το γερμανικό μάρκο στις 173 δρχ. (από 157 δρχ. σήμερα 
στο fixing). Σχολιάζοντας τη θέση αυτή, ιδίως σε ό,τι αφορά την εκτίμηση για την 
ισοτιμία της δραχμής στο τέλος του έτους σε σχέση με το δολάριο και κυρίως με το 
μάρκο, τραπεζικοί κύκλοι δήλωναν χθες το βράδυ προς την "Εξπρές" ότι "είναι 
ασφαλώς εξωπραγματικές και πάντως μη τεκμηριωμένες οι προβαλλόμενες θέσεις 
αναφορικά με την ισοτιμία της δραχμής". Υπενθυμίζεται ότι πολύ πρόσφατα ο 
διοικητής της Εθνικής Τράπεζας Θ. Καρατζάς υποστήριζε ότι "η δραχμή δεν είναι 
υπερτιμημένη". Επιχειρηματολογία που στηρίχθηκε, λίγες ημέρες αργότερα, με 
στοιχεία και μελέτη σχετικά με την αξία της δραχμής -με βάση την αγοραστική 
δύναμη αγαθών και υπηρεσιών στην Ελλάδα και σε 21 εμπορικούς μας εταίρους. 

Από τη βελγική πρωτεύουσα, όπου βρισκόταν χθες για τη συνεδρίαση του ECOFIN, 
ο υπουργός Οικονομίας Γιάν. Παπαντωνίου τόνισε ότι δεν ανησυχεί για τις 
κερδοσκοπικές πιέσεις στη δραχμή, μια και η κυβέρνηση έχει τα όπλα της, και 
προέβλεψε ότι αυτές θα τερματισθούν οριστικά στις αρχές Μαίου, με την επιλογή 
των χωρών που θα συμμετέχουν στη "ζώνη" του ευρώ.

