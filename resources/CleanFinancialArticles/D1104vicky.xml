Το σύστημα φορολόγησης των ΜΜΕ πρέπει να γίνει δικαιότερο


Ρεπορτάζ: Βασ. Δανός 

Ο ΠΡΟΣΔΙΟΡΙΣΜΟΣ του φορολογητέου εισοδήματος των ΜΜΕ, αλλά και των 
ελεύθερων επαγγελματιών, δεν είναι δίκαιος και δεν προσφέρει ευκαιρίες για 
εκσυγχρονισμό και ανάπτυξη. Τα αντικειμενικά κριτήρια θα πρέπει να 
επανεξεταστούν από μηδενική βάση και πέραν της άρσεως αδικιών να καθιερωθεί 
ένα σύστημα που θα εδραιώσει και στη χώρα μας φορολογική συνείδηση, χωρίς την 
εισπρακτική μανία του κράτους και των αρμοδίων οργάνων της. 

Στα βασικά αυτά συμπεράσματα κατέληξε διήμερο συνέδριο που οργάνωσε στις 3-4 
Οκτωβρίου το ΕΒΕΑ σε συνεργασία με την Ελληνική Εταιρία Φορολογικού Δικαίου 
και Δημοσιονομικών Μελετών. Οπως έγινε γνωστό, στο συνέδριο εξετάστηκε το 
νομοθετικό πλαίσιο, καθώς και τα πλεονεκτήματα και μειονεκτήματα της 
φορολόγησης των μικρών και μεσαίων επιχειρήσεων, με λογιστικό ή τεκμαρτό 
τρόπο. 

Εγινε, μάλιστα, και παρουσίαση των αντίστοιχων μεθόδων φορολόγησης στις άλλες 
ευρωπαϊκές χώρες και επιτεύχθηκε μια συγκριτική επισκόπηση των 
χρησιμοποιούμενων πρακτικών. Διάφοροι Ελληνες και Ευρωπαίοι εισηγητές 
ανέπτυξαν εξειδικευμένα θέματα και τονίστηκε με ιδιαίτερη έμφαση η χαμηλή 
απόδοση των εσόδων του κράτους και η αποτυχία του φορολογικού μας 
συστήματος. Τα αντικειμενικά κριτήρια και η διατήρηση ισχύος του Ν. 2214/94, 
ειπώθηκε στο συνέδριο, δεν προάγουν τη δημιουργία φορολογικής συνείδησης, δεν 
ικανοποιούν το περί δικαίου αίσθημα και δεν εξυπηρετούν τον βασικό στόχο της 
ανάπτυξης. 


