Ευφορία στις διεθνείς αγορές και την Αθήνα


ΤΟ ΑΜΕΡΙΚΑΝΙΚΟ νόμισμα ανήλθε στο ανώτερο επίπεδο της ζώνης διακύμανσής 
του το τελευταίο διάστημα, έναντι του μάρκου, λόγω των αυξημένων φόβων για την 
ιρακινή κρίση και την ανάληψη στρατιωτικής δράσης για την αντιμετώπισή της. Η 
στερλίνα κέρδισε έδαφος, καθώς παράγοντας της Κεντρικής Τράπεζας άφησε να 
διαφανούν δυνατότητες ανόδου των βρετανικών επιτοκίων. 

Στα χρηματιστήρια στην Ευρώπη, οι μετοχές τερμάτισαν χωρίς ουσιώδεις μεταβολές, 
παρά το γεγονός πως ο δείκτης Dow Jones σημείωσε νέο ρεκόρ στη Νέα Υόρκη 
κλείνοντας στις 8.314,55 μον. ενισχυμένος σχεδόν κατά 19 μον. Στο Παρίσι, ο 
σχετικός δείκτης σημείωσε πολύ μικρά κέρδη, αλλά έπιασε νέο ρεκόρ. 

Το κλίμα ευφορίας που επικράτησε χθες στις διεθνείς αγορές μεταφέρθηκε και στη 
Σοφοκλέους, όπου ο γενικός δείκτης τιμών σημείωσε κέρδη 23,41 μονάδων, ή 
1,55%, διαμορφούμενος στις 1.532,62 μονάδες. Η αξία συναλλαγών διαμορφώθηκε 
σε 20,36 δισ. δρχ., επί 6,72 εκατ. τεμαχίων μετοχών που άλλαξαν χέρια. Εκ των 244 
μετοχών που κινήθηκαν, οι 138 έκλεισαν με κέρδη και οι 72 με απώλειες, ενώ 34 δεν 
παρουσίασαν μεταβολή τιμής. 




