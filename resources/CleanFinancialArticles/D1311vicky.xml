ΣΤΙΣ 1.464,12 Μ. ΕΚΛΕΙΣΕ Ο ΔΕΙΚΤΗΣ 


Σημαντική άνοδος τιμών στη Σοφοκλέους 

ΣΤΗΝ ΠΕΠΟΙΘΗΣΗ της χρηματιστηριακής κοινότητας ότι τα παρόντα επίπεδα 
επιτοκίων αποτελούν και την "οροφή" της σχετικής κλίμακας -εκτός απρόοπτου- 
αλλά και σε συντονισμένες κινήσεις, με στόχο τη βελτίωση του κλίματος που 
επικρατεί στη Σοφοκλέους, απέδιδαν χθες έγκυροι παρατηρητές το μίνι ράλι τιμών 
που σημειώθηκε στο ΧΑΑ. 

Ειδικότερα, ο Γενικός Δείκτης Τιμών του ΧΑΑ έκλεισε χθες καταγράφοντας 
σημαντικά κέρδη, της τάξης των 35,05 μονάδων ή 2,45%, στις 1.464,12 μονάδες. 
Και τούτο ενώ η αξία συναλλαγών παρουσίασε ουσιαστική άνοδο στα 20,77 δισ. 
δρχ. Οπως επεσήμαιναν οι ίδιες πηγές, η μεταστροφή του επενδυτικού κλίματος στο 
ΧΑΑ, κατά τη διάρκεια των δύο τελευταίων συνεδριάσεων, οφείλεται τόσο στη 
βελτίωση των μακροοικονομικών δεικτών όσο και στη βελτίωση οικονομικών 
αποτελεσμάτων που αναμένεται να παρουσιάσουν οι εισηγμένες επιχειρήσεις για τη 
χρήση 1997. 

Ειδικότερα, όπως τόνιζαν, η ανακοίνωση περί διαμόρφωσης του πληθωρισμού στο 
επίπεδο του 4,4% για τον Ιανουάριο επέδρασε θετικά στην ψυχολογία της 
χρηματιστηριακής αγοράς, η οποία θεωρεί ότι τα παρόντα επίπεδα επιτοκίων 
εγγίζουν το ανώτατο δυνατό όριο και ότι δεν θα υπάρξει αναζωπύρωση σε αυτό το 
μέτωπο. Εφόσον, βέβαια, δεν σημειωθεί νέα επίθεση κατά της δραχμής. 

Πάντως, οι ίδιες πηγές πρόσθεταν ότι χθες παρατηρήθηκε σαφής συνέχιση της τάσης 
ενίσχυσης των "βαρέων" τραπεζικών "χαρτιών" και των μετοχών υψηλής 
κεφαλαιοποίησης, όπως ο ΟΤΕ, ώστε να διευκολυνθεί και η διαδικασία εισαγωγής 
των Καταστημάτων Αφορολογήτων Ειδών στο ΧΑΑ.

