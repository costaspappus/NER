Για τις διμερείς οικονομικές σχέσεις Ελλάδας-Αλβανίας


ΣΥΝΕΔΡΙΑΣΕ χθες στο υπουργείο Εξωτερικών, υπό την προεδρία του υφυπουργού 
Εξωτερικών Γιάννου Κρανιδιώτη, η Επιτροπή Διεθνών Οικονομικών Σχέσεων 
(ΕΔΟΣ), με τη συμμετοχή υφυπουργών και αρμοδίων στελεχών από τα υπουργεία 
Εθνικής Οικονομίας, Οικονομικών, Εθνικής Αμυνας, Ανάπτυξης, Μεταφορών, 
Εσωτερικών, Δημόσιας Διοίκησης και Αποκέντρωσης και ΠΕΧΩΔΕ. Κατά τη 
συνεδρίαση συζητήθηκαν θέματα που αφορούν στο συντονισμό της πολιτικής της 
Ελλάδας απέναντι στην Αλβανία και ειδικότερα στις διμερείς οικονομικές σχέσεις 
Ελλάδας - Αλβανίας. Μεταξύ των θεμάτων που συζητήθηκαν περιλαμβάνονται η 
υπογραφή διμερούς συμφωνίας σχετικά με το άνοιγμα τριών νέων συνοριακών 
διαβάσεων, τα έργα οδοποιίας για τη διάνοιξη των τριών νέων μεθοριακών 
διαβάσεων, η διάνοιξη μεθοριακού σταθμού στη Σαγιάδα, ζητήματα στρατιωτικής 
συνεργασίας και η κατάσταση από πλευράς ασφαλείας, το δάνειο 18 δισ. δρχ., 
ζητήματα συνεργασίας στον τομέα των κατασκευών, η συνεργασία στον ενεργειακό 
τομέα και στον τομέα των τηλεπικοινωνιών και μεταφορών, καθώς και οι εμπορικές 
σχέσεις των δύο χωρών. Επίσης, αντηλλάγησαν απόψεις σχετικά με την 
προετοιμασία της προσεχούς Διαβαλκανικής Συνόδου Αρχηγών Κρατών και 
Κυβερνήσεων που θα γίνει στις 3-4 Νοεμβρίου στην Κρήτη. 


