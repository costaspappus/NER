ΣΤΟ ΠΛΑΙΣΙΟ ΤΩΝ ΚΥΒΕΡΝΗΤΙΚΩΝ ΚΙΝΗΣΕΩΝ ΓΙΑ ΤΗΝ ΕΞΥΓΙΑΝΣΗ ΤΩΝ 
ΔΕΚΟ 


Εξι μέτρα για ξεκαθάρισμα

Η ΚΥΒΕΡΝΗΣΗ προχωρεί αμέσως σε έξι σοβαρές παρεμβάσεις για την εξυγίανση 
των ελλειμματικών δημοσίων επιχειρήσεων και οργανισμών. Σε χθεσινή κυβερνητική 
σύσκεψη, υπό τον πρωθυπουργό Κ. Σημίτη, αποφασίσθηκε να δρομολογηθεί στο 
προσεχές δίμηνο το σύνολο των κυβερνητικών κινήσεων για την εξυγίανση των 
ΔΕΚΟ. Οι κινήσεις αυτές αφορούν τόσο την κατάρτιση χρονοδιαγράμματος για τη 
μετοχοποίηση, στη διετία 1998-99, δέκα κερδοφόρων ΔΕΚΟ, όσο και τις εξής 
παρεμβάσεις στις ελλειμματικές ΔΕΚO: 
* 1. Αυστηρός έλεγχος στην υποβολή και υλοποίηση των επιχειρησιακών 
προγραμμάτων στις ΔΕΚΟ. Εως το τέλος Μαρτίου, όλες οι ΔΕΚΟ πρέπει να έχουν 
επιχειρησιακά σχέδια. 
* 2. Αλλαγή του συστήματος κρατικής επιχορήγησης, με την εισαγωγή της αρχής του 
"κλειστού προϋπολογισμού". Η επιχορήγηση θα συναρτάται, πλέον, με την 
αποτελεσματικότητα ή και την κοινωνική προσφορά κάθε επιχείρησης. 
* 3. Αυστηρότεροι όροι για την παροχή εγγύησης εκ μέρους του Δημοσίου για 
δανεισμό των ΔΕΚΟ. 
* 4. Μείωση του πλεονάζοντος προσωπικού, μέσω περιορισμού των προσλήψεων 
και μετατάξεων. 
* 5. Αλλαγές στους κανονισμούς εργασίας, προκειμένου να αυξηθεί η 
παραγωγικότητα. 
* 6. Ενθάρρυνση συνεργασιών με εγχώριες ή ξένες επιχειρήσεις. 

Ο υπουργός Εθνικής Οικονομίας και Οικονομικών Γ. Παπαντωνίου, σε δηλώσεις του 
μετά το τέλος της σύσκεψης, επισήμανε ότι οι αποφάσεις και οι σκέψεις της 
κυβέρνησης για τις ΔΕΚΟ θα τεθούν σε κοινωνικό διάλογο. Από την πλευρά του, ο 
υπουργός Μεταφορών T. Μαντέλης, αναφερόμενος στην Ολυμπιακή Αεροπορία, 
δήλωσε: "Πρέπει να προχωρήσουμε ταχύτατα σε τομές, με πρώτο μέτρο την αλλαγή 
του κανονισμού εργασίας". Λεπτομέρειες για το κυβερνητικό πρόγραμμα εξυγίανσης 
των ΔΕΚΟ, αλλά και για τις εξελίξεις στην Ολυμπιακή Αεροπορία στη σελ. 7 της 
έντυπης έκδοσης.

