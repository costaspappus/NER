Τελειώνουν τα ψέματα...


ΕΛΑΧΙΣΤΑ αιφνίδια μπορεί να χαρακτηριστεί η ριζική αναθεώρηση της Κοινής 
Πολιτικής, προς την κατεύθυνση της μείωσης του προστατευτισμού και του 
καθεστώτος των επιδοτήσεων και ενισχύσεων. 

ΣΤΗΝ ΕΥΡΩΠΑΙΚΗ Ενωση, πριν ακόμη στεγνώσει το μελάνι της αναθεώρησης του 
1992, είχαν αρχίσει να εκφράζονται συγκεκριμένοι προβληματισμοί για το μέλλον 
της ευρωπαϊκής γεωργίας με την παρούσα μορφή. Οι προβληματισμοί εντάθηκαν με 
την υπογραφή της Συμφωνίας της GATT για την παγκοσμιοποίηση του εμπορίου, η 
οποία σαφώς διαφοροποίησε τα δεδομένα στον πρωτογενή τομέα παραγωγής. 

Η ΕΥΡΩΠΑΙΚΗ Επιτροπή έχει προαναγγείλει με σαφήνεια την μείωση των 
προστατευτικών μέτρων, τα οποία πλέον δεν μπορούν να αντιμετωπίσουν τον διεθνή 
ανταγωνισμό. Μετά το 2000 οι επιδοτήσεις της παραγωγής των προϊόντων θα 
ελαχιστοποιηθούν και σε πολλές περιπτώσεις θα εξαφανιστούν, προς όφελος του 
υγιούς ανταγωνισμού με τις εκτός Ευρωπαϊκής Ενωσης χώρες. Η νέα αναθεώρηση, 
παρά τις αντιδράσεις που αναμένεται να συναντήσει, θα επιχειρήσει τη μείωση των 
κονδυλίων στη γεωργία, τη μείωση των απασχολουμένων στο συγκεκριμένο τομέα 
της οικονομίας και βεβαίως την αύξηση της παραγωγικότητας. 

ΟΥΣΙΑΣΤΙΚΑ όμως η Ευρωπαϊκή Επιτροπή θα αναζητήσει μέσω της αναθεώρησης 
αυτής τον περιορισμό των κονδυλίων για την "σπάταλη" γεωργία, ώστε να ενισχυθεί 
η προσπάθεια διεύρυνσης της κοινωνίας των 15. ΟΙ εξελίξεις αυτές προοιωνίζονται 
μία ιδιαιτέρως δύσκολη περίοδο για την ελληνική γεωργία, που θεωρείται 
περισσότερο ευάλωτη σε σχέση με την γεωργία των άλλων ευρωπαϊκών χωρών. 

ΠΟΛΛΟΙ, δυστυχώς, θα αναγκαστούν να εγκαταλείψουν τον αγροτικό χώρο, χωρίς 
προηγουμένως να έχει εξασφαλισθεί στοιχειωδώς εναλλακτική λύση απασχόλησης. 
Ομοίως κρίση θα διέλθουν οι εμπορικές και εξαγωγικές επιχειρήσεις, οι μεταποιητές, 
το συνεταιριστικό κίνημα. 

Η ΠΡΟΚΛΗΣΗ του 2000 θα είναι πραγματικά καθοριστική για τους συμμετέχοντες 
στην αγροτική οικονομία.

