
ΤΕΡΑΣΤΙΟΣ "ΤΖΙΡΟΣ" ΚΑΙ "ΕΚΛΟΓΙΚΕΥΣΗ" ΤΩΝ ΑΝΟΔΙΚΩΝ ΤΑΣΕΩΝ


Ο τεράστιος όγκος των συναλλαγών και η υψηλή διακύμανση του γενικού δείκτη, ο 
οποίος εντός της συνεδρίασης έφθασε στο επίπεδο - ρεκόρ των 1.785,66 μονάδων, 
για να κλείσει τελικά, πιεζόμενος από τις ρευστοποιήσεις, στις 1.688,1 μονάδες, 
χαρακτήρισαν τη χθεσινή χρηματιστηριακή ημέρα. Ετσι, η ημερήσια ποσοστιαία 
άνοδος περιορίσθηκε στο 1,49%. 

Η αξία των συναλλαγών έφθασε τα 66,077 δισ. δρχ., ποσό που συνιστά ιστορικό 
ρεκόρ από καταβολής ΧΑΑ, σε επίπεδο "πράξεων" και πινακιδίων, καθώς οι 
υψηλότεροι τζίροι του παρελθόντος αφορούσαν τη διακίνηση συγκεκριμένων 
πακέτων, όπως π.χ. η διανομή των μετοχών του ΟΤΕ, μέσω Εθνικής, φέτος το 
καλοκαίρι. Συνολικά διακινήθηκαν 11.887 εκατ. τίτλοι, που αφορούσαν 230 
διαφορετικές μετοχές. Εξ αυτών, 112 κινήθηκαν ανοδικά, 107 έκλεισαν με πτώση και 
11 παρέμειναν χωρίς μεταβολή τιμής. 

Ανοδικά κινήθηκε και η πλειονότητα των επιμέρους κλαδικών δεικτών. Τα 
μεγαλύτερα κέρδη παρουσίασε ο δείκτης των κατασκευαστικών εταιριών (+6,40%), 
που έχει την τιμητική του λόγω Ολυμπιάδας. Ακολούθησε ο βιομηχανικός με 
+2,05% και ο δείκτης των τραπεζών με +1,49%. Με πτώση έκλεισαν οι δείκτες των 
διαφόρων εταιριών (-2,73%), της Παράλληλης Αγοράς (-1,05%) και των ασφαλειών 
(-0,08%). 

Με limit up (+8%) έκλεισαν τη συνεδρίαση οι τίτλοι Εδραση - Χ. Ψαλλίδας ΑΤΕ 
(κ.ο.), Τράπεζα Αθηνών (κ.ο.) και Μεσογειακή Επενδυτική. Στον αντίποδα βρέθηκαν 
η Babyland με -8%, η Rilken με -7,96% και η Ξυλεμπορία με -7,83%. Τις 
υψηλότερες αξίες συναλλαγών κατέγραψαν οι μετοχές της Alpha Τράπεζας Πίστεως 
(κ.ο.), του ΟΤΕ και της Εθνικής Τράπεζας (κ.ο.). Από πλευράς όγκου διακινηθέντων 
τεμαχίων, τις κορυφαίες θέσεις κατέλαβαν οι τίτλοι του ΟΤΕ, της Ελληνικής 
Τεχνοδομικής και της Μηχανικής.

