Πριν από 25 χρόνια!


Ο ΠΙΝΑΚΑΣ που δημοσίευσε χθες η "Εξπρές" σχετικά με την πορεία του 
πληθωρισμού κατά τον μήνα Ιανουάριο, στην τελευταία 25ετία, καταρτίσθηκε για 
λόγους όχι μόνον παράθεσης στατιστικών ή άλλων ενδείξεων. Εχει και πρόσθετο 
ενδιαφέρον αυτή η αναφορά. 

ΠΡΑΓΜΑΤΙ, όταν προ εικοσιπενταετίας ανακοινωνόταν η πορεία του τιμαρίθμου 
τον Ιανουάριο 1973, σε οικονομικό επίπεδο επικρατούσαν συνθήκες με προφανείς 
ομοιότητες ως προς τις σημερινές. Βρισκόταν, τότε, η χώρα στη δίνη μιας 
παγκόσμιας νομισματικής κρίσης, αποκαλυπτικής του βαθμού ευρωστίας ή 
αδυναμίας της ελληνικής οικονομίας (οι παλαιότεροι θα θυμούνται τις παρεμβάσεις 
της Bundesbank για τη στήριξη του δολαρίου, την άνοδο της τιμής του χρυσού 
κ.λπ.). 

ΣΤΗΝ ΕΙΔΗΣΕΟΓΡΑΦΙΑ των ημερών κυριαρχούσε ο προβληματισμός σχετικά με 
τη σκοπιμότητα συγχωνεύσεων κάποιων οργανισμών και συγκεκριμένα στον 
συγκοινωνιακό τομέα (π.χ. ΗΛΠΑΠ και ΑΣΠΑ), ενώ ο εργατοϋπαλληλικός κόσμος 
προσδοκούσε αυξήσεις έως και τρεις φορές πάνω από τον πληθωρισμό! 

ΣΕ ΜΙΚΡΟΟΙΚΟΝΟΜΙΚΟ επίπεδο -και συγκεκριμένα στον τραπεζικό χώρο- η 
Γενική Τράπεζα προσανατολιζόταν σε αύξηση μετοχικού κεφαλαίου! 

ΣΗΜΕΡΑ, ένα τέταρτο του αιώνα αργότερα, όλα δείχνουν ότι η οικονομική 
επικαιρότητα έχει πολλά κοινά ή ανάλογα σημεία, έστω και εάν έκτοτε ο 
πληθωρισμός έχει υποχωρήσει κατά... μιάμιση μονάδα! 

ΕΛΠΙΖΟΥΜΕ ότι έπειτα από 25 χρόνια, η παρούσα στήλη και η παρακείμενη αυτής 
ειδησεογραφία δεν θα ασχολούνται με το ύψους 40 τρισ. δρχ. χρέος, με τον 
αποκλεισμό εθνικών δρόμων, με τα υψηλά επιτόκια, με τις ανάγκες εξυγίανσης των 
ΔΕΚΟ... 

ΕΛΠΙΖΟΥΜΕ, δηλαδή, ότι εκσυγχρονισμός στην πράξη, αν μη τι άλλο, θα σημάνει 
και αποδέσμευση της ελληνικής οικονομίας από χρόνιες στρεβλώσεις. 

