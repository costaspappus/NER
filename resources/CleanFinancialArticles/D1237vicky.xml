Ασχημο κλίμα για τη Σοφοκλέους


ΣΤΟ ΡΥΘΜΟ που της υπαγόρευσε η αγορά χρήματος κινήθηκε, για μία ακόμη 
ημέρα, χθες, η Σοφοκλέους. Συγκεκριμένα, η σχετική άνοδος που σημείωσε το 
"βαρόμετρο" της διατραπεζικής, το Athibor ενός μηνός, φτάνοντας στο επίπεδο του 
18,65% έναντι 16,77% την προηγούμενη Παρασκευή, αλλά και οι σαφείς 
επιφυλάξεις που τρέφει η χρηματιστηριακή κοινότητα σχετικά με τα αποτελέσματα 
των τραπεζών, οδήγησαν σε ρευστοποιήσεις στο ΧΑΑ και σε απώλειες της τάξης του 
1,40% τον γενικό δείκτη τιμών, ο οποίος έκλεισε στις 1.427,79 μονάδες. Και τούτο, 
ενώ η αξία συναλλαγών δεν υπερέβη τα 13,32 δισ. δρχ. 

Οπως επεσήμαιναν χθες έγκυρες πηγές απευθυνόμενες προς την "Εξπρές", τόσο η 
πίεση που παρατηρήθηκε επί της δραχμής όσο και το βαρύ κλίμα που επικρατεί 
σχετικά με τα αποτελέσματα των πιστωτικών ιδρυμάτων, δημιουργούν σαφείς 
αντιστάσεις σε οιαδήποτε ανοδική τάση των τιμών. 

Ωστόσο, υπήρξαν χθες και "φωτεινές" εξαιρέσεις. Η "παρθενική" συνεδρίαση 
διαπραγμάτευσης της μετοχής της βιομηχανίας αλουμινίου ΑΛΟΥΜΥΛ 
συνοδεύτηκε από κέρδη της τάξης του 62,27%, καθώς η μετοχή έκλεισε στις 1.785 
δρχ., έναντι τιμής διάθεσης 1.100 δρχ. κατά τις δημόσιες εγγραφές.

