ΑΓΡΟΤΙΚΑ 


Η σύγχυση για το βαμβάκι βαραίνει το κλίμα

ΑΝΤΙΘΕΣΕΙΣ, αμφιβολίες και αντιφάσεις προκαλεί η τοποθέτηση του κ. Φραντς 
Φίσλερ στα ελληνικά αιτήματα που του ανέπτυξε, σε κατ' ιδίαν συνάντηση, ο 
υπουργός Γεωργίας Στ. Τζουμάκας, καθώς και η έκθεσή του για το βαμβάκι, η οποία 
απορρίπτει τα σχετικά αιτήματα. 

Με βάση όσα ανακοίνωσε ο Ελληνας υπουργός, η χορήγηση των ενισχύσεων 
απευθείας στους παραγωγούς και τις ομάδες τους για το βαμβάκι έγινε δεκτή επί της 
αρχής. Η έκθεση Φίσλερ, όμως, που εγκρίθηκε μόλις χθες το πρωί, απορρίπτει ρητά 
το σχετικό ελληνικό αίτημα. Ο επίτροπος ουσιαστικά τάσσεται υπέρ της καταβολής 
των ενισχύσεων μέσω των εκκοκκιστών. 

Γενικώς, ανάμεσα στο κείμενο της έκθεσης του επιτρόπου, που θα συζητηθεί στο 
Συμβούλιο Υπουργών, και τις κατά τον κ. Τζουμάκα δεσμεύσεις για ευνοϊκή 
αντιμετώπιση των ελληνικών αιτημάτων, προκύπτει τεράστια απόσταση, η οποία 
μάλλον σύγχυση επιφέρει παρά συμβάλλει στην επίλυση έστω ορισμένων 
προβλημάτων. 

Την ίδια στιγμή, στη Θεσσαλία και άλλες περιοχές της χώρας συνεχίζονται οι 
αγροτικές κινητοποιήσεις με περιοδικούς αποκλεισμούς δρόμων και εν αναμονή της 
αυριανής συνάντησης με το κυβερνητικό κλιμάκιο στην Αθήνα. 

Η σύγχυση σχετικά με τις ενισχύσεις αναμένεται να βαρύνει το κλίμα στις τάξεις των 
Θεσσαλών αγροτών, καθώς το βασικό προϊόν της περιοχής είναι το βαμβάκι. 
Παρέμβαση στο αγροτικό ζήτημα έκανε και ο Πρόεδρος της Δημοκρατίας Κ. 
Στεφανόπουλος, ο οποίος χαρακτήρισε τα αιτήματα των αγροτών δίκαια και 
διαφώνησε με την πρακτική που ακολουθείται.

