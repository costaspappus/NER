
ΜΙΚΡΗ ΠΤΩΣΗ


Περιορισμένη πτώση σε ποσοστό -0,66% κατέγραψε χθες ο κύριος δείκτης του 
Χρηματιστηρίου Αξιών Αθηνών, ο οποίος έκλεισε στις 1590.33 μονάδες, καθώς 
υπήρξαν ρευστοποιήσεις, με σκοπό την αποκομιδή κερδών από την ανοδική πορεία 
των προηγούμενων συνεδριάσεων. 

Στα συνήθη, κατά το τελευταίο διάστημα, επίπεδα κινήθηκε και η συνολική αξία των 
συναλλαγών, η οποία μόλις ξεπέρασε τα 12,8 δισ. δρχ. Ιδιαίτερη επίδραση στην 
πτωτική κίνηση του δείκτη είχαν οι μετοχές της βιομηχανίας, γεγονός που 
αποτυπώθηκε στον κλαδικό δείκτη με πτώση σε ποσοστό -1,39%. 

Πτωτικά κινήθηκαν όλοι σχεδόν οι επιμέρους δείκτες, με εξαίρεση τις εταιρίες 
επενδύσεων, όπου κατεγράφη κλαδική άνοδος σε ποσοστό 1,39%. Επί συνόλου 242 
μετοχών που κινήθηκαν, 136 έκλεισαν πτωτικά, 80 παρουσίασαν άνοδο, ενώ 26 
παρέμειναν αμετάβλητες. Στα όρια της μέγιστης επιτρεπόμενης ημερήσιας ανόδου 
έκλεισαν οι τίτλοι Αλουμινίου της Ελλάδος (ΠΑΨΟ), Ελληνική Εταιρία Επενδύσεων 
Χαρτοφυλακίου (ΚΟ) και Βιοκαρπέτ. Στον αντίποδα ο Εμπορικός Δεσμός (Π.Ο.) με 
-7,81%, η Sato (Π.) με -7,79% και η Γενική Εμπορίου και Βιομηχανίας (ΚΑ) με -
7,35%. 

Τις υψηλότερες αξίες συναλλαγών κατέγραψαν οι μετοχές της Εθνικής Τράπεζας, 
του ΟΤΕ και των Τσιμέντων Ηρακλής. Εκτός κύκλου διακινήθηκαν πακέτα των εξής 
εταιριών: Βιοτέρ: Πακέτο 360.640 τεμαχίων στην τιμή των 495 δρχ. Alpha Leasing: 
Συνεχίστηκε για μια ακόμη συνεδρίαση η διακίνηση πακέτων μεγέθους 50.000 
τεμαχίων έκαστο σε τιμή 7.610 και 7.640 δρχ. Η Βιοτέρ πήρε και την πρώτη θέση σε 
ό,τι αφορά τον όγκο διακινηθέντων τεμαχίων με δεύτερο τον ΟΤΕ και τρίτη την 
Κεράνης. 

Σημειώνεται ότι αναλυτές της αγοράς εκτιμούσαν χθες θετική την επίπτωση από την 
ισχυροποίηση του δολαρίου, σε ό,τι αφορά τις εξαγωγικά προσανατολισμένες 
εταιρίες και ιδιαίτερα στους κλάδους μεταλλουργίας και τσιμέντων.

