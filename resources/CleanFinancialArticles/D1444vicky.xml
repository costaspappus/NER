ΣΥΣΚΕΨΗ ΚΟΡΥΦΗΣ 


Προετοιμασία για τα οικονομικά μέτρα του φθινοπώρου

Το "ολλανδικό" και το "γερμανικό" μοντέλο ως λογιστικό εφεύρημα, είτε για την 
αύξηση των συναλλαγματικών αποθεμάτων είτε για τη μείωση των δημοσιονομικών 
ελλειμμάτων, θα αποτελέσουν τον πυρήνα της σημερινής, υπό τον πρωθυπουργό 
Κων. Σημίτη, συσκέψεως της Επιτροπής Οικονομικής Πολιτικής με την θέμα πορεία 
προς την Οικονομική και Νομισματική Ενωση. Ο διοικητής της Τραπέζης της 
Ελλάδος, καθηγητής Λουκάς Παπαδήμος, αναμένεται ότι θα αναφερθεί στην 
πολιτική που υιοθετούν πολλές κεντρικές τράπεζες ευρωπαϊκών κρατών ως προς τη 
"λογιστική" και όχι μόνο στήριξη των προσπαθειών των κυβερνήσεων για την 
επίτευξη των στόχων της Σύγκλισης, ενώ ο υπουργός Εθνικής Οικονομίας και 
Οικονομικών Γιάν. Παπαντωνίου, που φέρει και το κύριο βάρος (πολιτικό) για την 
εισδοχή μας στην ΟΝΕ, θα προβεί σε ανασκόπηση των μέχρι σήμερα εξελίξεων, 
αλλά και θα προδιαγράψει την πολιτική που πρέπει να ακολουθηθεί. 

Οπως επισημαινόταν χθες στο υπουργείο Εθνικής Οικονομίας, καθώς η ενίσχυση του 
αντιπληθωριστικού χαρακτήρα της ασκούμενης οικονομικής πολιτικής, και των 
κινήσεων που θα επιτρέψουν την ευρύτερη δυνατή κάλυψη των στόχων του 
Προϋπολογισμού, αποτελούν μονόδρομο για τη χώρα μας, η οποία πρέπει να 
στοχεύει στην είσοδό της στην ΟΝΕ ανεξαρτήτως μεταβολών στο χρονοδιάγραμμα 
ενάρξεως ή στα κριτήρια που απαιτούνται. 

Η σημερινή σύσκεψη -που έχει καθαρά ενημερωτικό χαρακτήρα και περιορισμένο 
εύρος αντικειμένου- γίνεται υπό τον απόηχο της "κοπώσεως" που σημείωσε η 
αποκλιμάκωση του πληθωρισμού, ο (ανεπίσημα) αναθεωρημένος στόχος για τον 
οποίο είναι τώρα 5,2% ως οροφή. Υπό το πνεύμα των εξελίξεων αυτών, καλείται η 
συναλλαγματική πολιτική να επωμισθεί μεγαλύτερο μερίδιο ευθύνης με στόχο τον 
περιορισμό της αύξησης των τιμών στα εισαγόμενα προϊόντα στο 2,5%, έναντι 3% 
πέρυσι. Φυσικά, αυξημένος ρόλος θα πρέπει να αποδοθεί και στη νομισματική 
πολιτική, με στόχο την ελάφρυνση του κόστους δανεισμού και κατά συνέπεια τη 
βελτίωση της ανταγωνιστικής θέσης της οικονομίας μας. 

Από πρακτικής πλευράς, ουσιαστικότερο ενδιαφέρον αναμένεται να έχει η αυριανή 
σύσκεψη των μελών της Επιτροπής Οικονομικής Πολιτικής, αφού στοχεύει στη 
συγκράτηση των δαπανών του ευρύτερου δημοσίου τομέα. Η αυριανή σύσκεψη της 
Επιτροπής Οικονομικής Πολιτικής, που θα είναι και η τελευταία της θερινής 
περιόδου, θα αρχίσει να διαμορφώνει το κλίμα για τις αναγκαίες παρεμβάσεις που θα 
προηγηθούν αμέσως με την έναρξη του φθινοπώρου και οι όποιες φυσικά κάθε άλλο 
παρά θα επιβάλουν πάγωμα των τιμολογίων των ΔΕΚΟ για μία τριετία, όπως εύκολα 
κάποιοι διατύπωσαν ως σκέψη.

