Σε ύψη ρεκόρ δολάριο -στερλίνα


Η στερλίνα και το δολάριο συνέχισαν την αναρρίχηση τους χθες στα υψηλότερα 
επίπεδα από το 1991, καθώς οι ενδιαφερόμενοι σε συναλλαγματικές αγορές 
αγνόησαν προειδοποίηση της Μπούντεσμπανκ ότι η εξασθένιση του μάρκου είναι 
υπερβολική και πίεσαν το γερμανικό νόμισμα πτωτικά απέναντι σε όλα τα μεγάλα 
νομίσματα. 

Η στερλίνα ανέβηκε πάνω από το επίπεδο των 3 μάρκων για πρώτη φορά από τον 
Απρίλιο του 1991 και η υπερπήδηση του ψυχολογικού αυτού φράγματος ήταν 
αποφασιστικής σημασίας για την κίνηση της χθεσινής ημέρας. 

Η άνοδος της στερλίνας που τροφοδοτήθηκε από τα υψηλότερα επιτόκια έσυρε και 
το αμερικανικό νόμισμα σε υψηλότερο επίπεδο εδώ και έξι χρόνια ...αισθητά πάνω 
από τα 1,77 μάρκα. 

Οι συναλλαγματικές αγορές απέσπασαν το μεγαλύτερο ενδιαφέρον, ενώ η στερλίνα 
έφτασε στο αποκορύφωμα της εφετινής ανόδου σημειώνοντας αύξηση κατά 30%, σε 
σχέση με το μάρκο από τις αρχές του έτους. Αλλά και τα ευρωπαϊκά χρηματιστήρια 
τερμάτισαν με μεγάλα κέρδη, ενώ στη Φραγκφούρτη ο σχετικός δείκτης ανέβηκε 
ξανά πάνω από το επίπεδο των 4.000 μονάδων.

