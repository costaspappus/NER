
ΝΕΥΡΙΚΟΤΗΤΑ ΣΤΟΥΣ ΕΠΕΝΔΥΤΕΣ


Στις τιμές των μετοχών απεικονίσθηκε χθες η νευρικότητα του επενδυτικού κοινού 
σε σχέση με το αποτέλεσμα της σημερινής ψηφοφορίας των Αθανάτων. Οπως 
επισημαίνουν πηγές της Σοφοκλέους, η πτώση του Γενικού Δείκτη Τιμών κατά 28,45 
μονάδες ή 1,82% στο επίπεδο των 1.536,69 μονάδων, αντικατοπτρίζει την έντονη 
νευρικότητα της αγοράς, σε σχέση με την έκβαση της ψηφοφορίας των 109 μελών 
της Διεθνούς Ολυμπιακής Επιτροπής και την περιρρέουσα αίσθηση ότι η Ελλάδα δεν 
θα αναλάβει τελικώς τη διοργάνωση των Ολυμπιακών Αγώνων του 2004. 

Μολονότι ουδείς μπορεί εν ειλικρινεία να ισχυρισθεί ότι γνωρίζει το αποτέλεσμα της 
παραπάνω ψηφοφορίας, η αγορά προεξόφλησε - εν μέρει Ρ χθες ότι θα είναι 
αρνητικό για τη χώρα μας. Ωστόσο, όπως προσθέτουν οι ίδιες πηγές, το γεγονός ότι 
η αξία συναλλαγών παρέμεινε στα μάλλον περιορισμένα επίπεδα των 12,23 δισ. δρχ. 
επί 3,68 εκατ. τεμαχίων που άλλαξαν χέρια, καταδεικνύει Ρ εν πολλοίς Ρ την 
"αδυναμία" της, καθώς και την επιφυλακτικότητα με την οποία η μεγάλη μάζα των 
επενδυτών αντιμετωπίζει το ζήτημα της ανάληψης της Ολυμπιάδας. 

Παράλληλα, η αγορά εμφανίζεται μετά από δύο ανοδικές συνεδριάσεις στην αρχή 
της εβδομάδας και δύο πτωτικές στη συνέχεια, δίχως ουσιαστική κατεύθυνση, καθώς 
τμήματα του επενδυτικού κοινού τίθενται υπέρ της μιας ή της άλλης εκδοχής σχετικά 
με την ανάληψη ή μη της διοργάνωσης και τοποθετούνται αναλόγως. Πάντως, κατά 
τη χθεσινή συνεδρίαση, η ΔΑΝΕ έκλεισε με limit up, ενώ την ανοδική τους πορεία 
ακολούθησε το δίδυμο Παρνασσού - ΑΤΕΜΚΕ. Με υψηλά κέρδη, επίσης, η κοινή 
μετοχή της Τράπεζας Αθηνών και η Θεσσαλική. Η τελευταία, υπό το "κλίμα" φημών 
που δεν έχουν επιβεβαιωθεί περί εξαγοράς της. 

Αντίθετα, τις σημαντικότερες ζημίες σημείωσε χθες η προνομιούχος μετοχή της 
Τραπέζης Αθηνών, η κοινή Φίντεξπορτ, η Αθηναία, η Δημητριάδη και η ΚΡΕΚΑ. 
Κινητικότητα παρουσίασαν τα γνωστά blue-chips (ΟΤΕ, Εθνική, Πίστεως κ.λπ.), ενώ 
πακέτα έγιναν επί μετοχών της ΑΕΓΕΚ (250.000 x 1.500 δρχ. ανά μετοχή) και της 
Ασπίς (160.000 x 2.400 δρχ. ανά μετοχή).

