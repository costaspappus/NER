
ΑΝΕΠΑΙΣΘΗΤΕΣ ΜΕΤΑΒΟΛΕΣ


Οριακή αρνητική μεταβολή της τάξης του 0,89 της μονάδας ή 0,05% σημείωσε χθες 
ο γενικός δείκτης τιμών του ΧΑΑ, κλείνοντας στις 1.619,20 μονάδες. Και τούτο ενώ 
διακυμάνθηκε, κατά τη διάρκεια της συνεδρίασης, μεταξύ 1.616,64 και 1.627,30 
μονάδων, εν μέσω μάλλον αραιών συναλλαγών, η αξία των οποίων δεν υπερέβη 
σημαντικά τα 7,21 δισ. δρχ. Συνολικά, 2,38 εκατ. τεμάχια μετοχών άλλαξαν χέρια. 

Εκ των 226 μετοχών που κινήθηκαν, οι 91 έκλεισαν με κέρδη και οι 103 με ζημίες, 
ενώ 32 δεν παρουσίασαν μεταβολή τιμής. Εκ των κλαδικών δεικτών, ουσιαστική 
άνοδο, της τάξης του 2,78%, σημείωσε εκείνος των κατασκευαστικών εταιριών, ενώ 
οι λοιποί παρουσίασαν οριακά κέρδη ή ζημίες. Στο ανώτερο πλαφόν τερμάτισε τη 
συνεδρίαση η μετοχή της Πειραιώς Επενδυτική, ενώ ακολούθησαν οι μετοχές της 
Αθηναία, της Δημητριάδη, η προνομιούχος της Βαλκάν Εξπόρτ και η κοινή μετοχή 
της κατασκευαστικής εταιρίας Ευρωπαϊκή Τεχνική. 

Αντίθετα, τις σημαντικότερες απώλειες κατέγραψε η μετοχή της ασφαλιστικής 
εταιρίας Αστήρ, η προνομιούχος της Αφοί Λαμπρόπουλοι, η κοινή Ιπποτούρ, η 
προνομιούχος Ιντεάλ και η ΑΛΚΑΡ-ΑΕΜΕΤ. Εντονη συναλλακτική δραστηριότητα 
σημείωσαν οι τίτλοι της Τράπεζας Εργασίας, του ΟΤΕ, της Εθνικής Τράπεζας, της 
Alpha Τραπέζης Πίστεως, της Κτηματικής Τράπεζας, της Ελλ. Τεχνοδομικής και των 
Επιχ. Αττικής. Οπως αναφέρουν έγκυροι χρηματιστηριακοί παρατηρητές, η αγορά 
εμφανίζεται να κινείται δίχως ουσιαστική κατεύθυνση, εξαιτίας τόσο της απουσίας 
ουσιαστικών μακροοικονομικών εξελίξεων, όσο και εισροών "νέων" κεφαλαίων σε 
αυτήν. 

Σύμφωνα με τις ίδιες πηγές, στο επίκεντρο του ενδιαφέροντος παραμένει η υπόθεση 
της ανάληψης ή μη της διοργάνωσης των Ολυμπιακών Αγώνων του 2004, την οποία 
συνδέουν με τα γενικότερα οφέλη που εκτιμάται ότι θα έχει η ελληνική οικονομία 
από αυτήν. Κατά τα λοιπά, όπως επισημαίνουν, την αγορά επηρέασε χθες και η 
έκδοση ομολόγων του Δημοσίου, η οποία απορρόφησε τμήμα της υπάρχουσας 
ρευστότητας.

