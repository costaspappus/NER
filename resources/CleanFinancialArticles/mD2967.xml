
ΑΠΡΑΞΙΑ ΛΟΓΩ ΘΕΡΟΥΣ


Χωρίς ουσιαστική μεταβολή έκλεισε χθες στις 1.535,81 μονάδες ο γενικός δείκτης 
της αγοράς, παρουσιάζοντας ελάχιστη άνοδο κατά 0,01% σε σχέση με την 
προηγούμενη ημέρα. Στη διάρκεια της συνεδρίασης ο γενικός δείκτης έφθασε 
προσωρινά τις 1.548,21 μονάδες χωρίς όμως ουσιαστικό αποτέλεσμα. Η Σοφοκλέους 
φαίνεται πλέον να βρίσκεται σε θερινό λήθαργο καθώς πλησιάζουμε στην κορύφωση 
της περιόδου των διακοπών. Το γεγονός αυτό αντικατοπτρίστηκε στην περιορισμένη 
αξία των συναλλαγών, που μόλις ξεπέρασε τα 9,4 δισ. δρχ., επί 2,99 εκατ. τίτλων. 
Στο περιθώριο μάλιστα της συνεδρίασης πραγματοποιήθηκαν και τρία "πακέτα". Δύο 
επί 100.000 τίτλων της Alpha Leasing στις 7.320 και 7.350 δρχ. και ένα της 
ΣΙΔΕΝΟΡ αποτελούμενο από 24.000 τμχ. στις 13.500 δρχ. 

Επί συνόλου 229 τίτλων που αποτέλεσαν αντικείμενο συναλλαγής, 109 κινήθηκαν 
ανοδικά, 93 έκλεισαν με πτώση και 27 παρέμειναν χωρίς μεταβολή τιμής. 
Περιορισμένες εμφανίζονται και οι διακυμάνσεις των επί μέρους δεικτών της 
αγοράς, με εξαίρεση τον δείκτη της Παράλληλης που κατέγραψε πτώση σε ποσοστό -
1,1%. Στον αντίποδα σε δείκτες συμμετοχών (+0,7%), βιομηχανίας (+0,58) και 
επενδύσεων (+0,5%). Κοντά στα όρια της ανώτατης επιτρεπόμενης ημερήσιας 
ανόδου έκλεισαν οι τίτλοι Ράδιο Αθήναι (Κ) με 7,97%, Παπουτσάνης (Παλ.) με 
7,94% και Μακεδονικά Κλωστήρια (ΠΑ) με 7,50%. Αντιδιαμετρικά κινήθηκαν οι 
μετοχές Babyland (ΚΑ) με -8%, Γενική Αποθηκών ΑΕ (ΚΟ) με -7,96% και SATO 
(Π) με -7,68%. 

Από πλευράς αξίας συναλλαγών τις κορυφαίες θέσεις κατέλαβαν κατά σειρά οι τίτλοι 
Alpha Τράπεζα Πίστεως, ΟΤΕ και Alpha Leasing, ενώ από άποψη όγκου 
διακινηθέντων τεμαχίων ξεχώρισαν η Τράπεζα Αττικής, η Βαλκάν και ο ΟΤΕ.

