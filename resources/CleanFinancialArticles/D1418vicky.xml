ΜΕ ΤΟ ΝΕΟ ΝΟΜΟΣΧΕΔΙΟ 


"ΥΠΕΔΑ" στο ΙΚΑ για την εισφοροδιαφυγή

Ρεπορτάζ: Αμβρ. Σανταμούρης 

ΣΤΗΝ ΤΡΟΧΙΑ της νομοθέτησης τίθενται η καταβολή των (ύψους 75 δισ.) χρεών 
του δημοσίου προς το ΙΚΑ, καθώς και νέα απόπειρα περιστολής της 
εισφοροδιαφυγής, που μαζί με τις επιβαρύνσεις ξεπερνά τα 800 δισ. Πρόκειται να 
νομοθετηθούν η εξομοίωση των συνεπειών σε βάρος του εισφοροδιαφεύγοντος με 
εκείνες του οφειλέτη του Δημοσίου, η προαναγγελία των προσλήψεων από τις 
επιχειρήσεις σε θεωρημένο βιβλίο, η ακύρωση της απόλυσης ανασφάλιστων 
εργαζομένων και, κατ' αρχήν, η συγκρότηση "ΥΠΕΔΑ" στο ΙΚΑ. 

Η νέα υπηρεσία θα υπάγεται απευθείας στο διοικητή του ΙΚΑ, θα λειτουργεί και θα 
έχει δικαίωμα αιφνιδιαστικού ελέγχου ολόκληρο το 24ωρο αλλά και δικαιοδοσία 
επιβολής προστίμου, το οποίο θα ξεκινά από 500.000 δρχ. για κάθε ανασφάλιστο 
εργαζόμενο. 

Ως προς τα χρέη του δημοσίου προς το ΙΚΑ: Η αποπληρωμή τους θα γίνει με 
κονδύλια από την αύξηση των εσόδων των οργανισμών και από ελαφρά υπέρβαση 
του προγραμματισμένου δανεισμού τους, καθώς ο Προϋπολογισμός δεν προβλέπει 
σχετικές επιβαρύνσεις. 

Χθες, ο αρμόδιος υπουργός Μιλ. Παπαϊωάννου (συνεπικουρούμενος από τον 
υφυπουργό Κοινωνικών Ασφαλίσεων Ν. Φαρμάκη, τον γ.γ. Γ. Σακελλαρόπουλο και 
τον διοικητή του ΙΚΑ Γρ. Σολωμό), έδωσε στη δημοσιότητα το τμήμα του 
νομοσχεδίου, για την άμεση αντιμετώπιση τρεχόντων προβλημάτων των ταμείων.

