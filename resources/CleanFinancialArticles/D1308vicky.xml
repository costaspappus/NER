ΧΘΕΣ, ΜΕ ΤΗΝ ΑΓΟΡΑ ΔΟΛΑΡΙΩΝ 


Νέοι ελιγμοί από την T.Ε. για στήριξη της δραχμής...

ΤΟ ΠΛΗΘΟΣ των επιλογών που με αποτελεσματικό τρόπο μπορεί να υλοποιήσει η 
Τράπεζα της Ελλάδος προκειμένου να παρέμβει και να στηρίξει τις ισορροπίες στη 
χρηματαγορά, τους "παίκτες" της οποίας έχει, κάποιες φορές, "αιφνιδιάσει", 
επαναβεβαιώθηκε για άλλη μια φορά χθες. 

Πράγματι, η Κεντρική Τράπεζα αγόρασε χθες δολάρια έναντι δραχμικών κεφαλαίων 
από τα χρηματοπιστωτικά ιδρύματα, προκειμένου να διατηρήσει την ισοτιμία της 
δραχμής (ιδίως έναντι της ecu, που αποτελεί και νόμισμα αναφοράς) σε ένα επίπεδο 
ισορροπίας, που αφενός μεν να συμβαδίζει με την αντιπληθωριστική πολιτική, 
αφετέρου, όμως, να μην δίδει, τουλάχιστον για το αμέσως προσεχές διάστημα, λαβές 
για θεωρίες περί "υπερτιμημένης δραχμής", με ό,τι αυτό μπορεί να συνεπάγεται... 

Ετσι, η ecu έκλεισε χθες στις 312 δρχ., έχοντας χάσει μεν έδαφος, σε σύγκριση με το 
προχθεσινό κλείσιμο του fixing (312,160), ωστόσο, όμως, κερδίζοντας έναντι των 
χαμηλών επιπέδων όπου διαπραγματευόταν το ευρωπαϊκό νόμισμα (γύρω στις 
311,70 με 311,80 δρχ.) στη χθεσινή συνεδρίαση του fixing. 

Παράλληλα, η Κεντρική Τράπεζα αγόρασε χθες με δημοπρασία ομόλογα 10ετούς 
διάρκειας (ποσού 30 δισ. δρχ.), με λήξη στις 19.6.2007, από τις τράπεζες σε τιμές 
ελκυστικές για τις τελευταίες (μέση σταθμική τιμή: 92,75). Αποτέλεσμα των δύο 
αυτών ενεργειών υπήρξε να τονωθεί η δραχμική ρευστότητα και να συγκρατηθούν τα 
επιτόκια στη διατραπεζική.

