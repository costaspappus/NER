ΜΕ ΣΤΟΧΟ ΝΑ ΚΛΕΙΣΕΙ Η "ΤΡΥΠΑ" ΤΟΥ ΠΡΟΫΠΟΛΟΓΙΣΜΟΥ 


4 "όπλα" για τα δημόσια έσοδα

Ρεπορτάζ: Θ. Παναγόπουλος 

"ΑΝΑΣΚΟΥΜΠΩΝΕΤΑΙ" για τα καλά από αυτή την εβδομάδα το οικονομικό 
επιτελείο της κυβερνήσεως, ενόψει της διαμορφώσεως του γενικού πλαισίου της 
οικονομικής πολιτικής του 1998 -που θα εξαγγείλει σε λιγότερο από τρεις εβδομάδες 
από του βήματος της ΔΕΘ ο πρωθυπουργός Κ. Σημίτης- και βεβαίως, και της 
καταρτίσεως του νέου προϋπολογισμού. 

Την ίδια ημέρα (μεθαύριο) που επιστρέφει από τις θερινές διακοπές ο 
πρωθυπουργός, έχει προγραμματισθεί σύσκεψη στο ΥΠΕΘΟ από τον υπουργό 
Εθνικής Οικονομίας και Οικονομικών Γ. Παπαντωνίου και με τη συμμετοχή των 
υφυπουργών Οικονομικών Γ. Δρυ και Ν. Χριστοδουλάκη για δημοσιονομικά 
θέματα, όπου θα συζητηθεί, όπως αναμένεται, και το θέμα των εσόδων. 

Σύμφωνα με πληροφορίες από το υπουργείο Οικονομικών η υστέρηση στην 
είσπραξη των εσόδων είναι της τάξεως των 350 δισεκ. δραχμών περίπου, ή ποσοστό 
γύρω στο 3% (έναντι στόχου για ύψος εσόδων 8,7 τρισ. δραχμών), ενώ η κυβέρνηση 
μελετά την αύξησή τους μέσω τεσσάρων "όπλων" που απαριθμούνται: 

Πρώτον, στη φορολόγηση της μεγάλης ακίνητης περιουσίας, αναμένοντας να 
εισπράξει έτσι από φυσικά και νομικά πρόσωπα περί τα 25 δισ. δρχ.. 

Δεύτερον, στην είσπραξη τελών από ηλεκτρονικά και άλλα εν γένει τυχερά παιχνίδια. 

Τρίτον, σε έσοδα-πρόστιμα από πλαστά και εικονικά τιμολόγια, και Τέταρτον, από 
τους μεγάλους οφειλέτες προς το Δημόσιο (περί τον Σεπτέμβριο αναμένεται να 
έχουν συνταχθεί από τα στοιχεία που επεξεργάζονται οι ΔΟΥ, οι λίστες οφειλετών 
του Δημοσίου άνω των πέντε εκατ. δρχ. ο καθένας). 

Σύμφωνα με τις ίδιες πληροφορίες, δεν θα σημειωθούν δραστικές αλλαγές στον 
υπολογισμό των τεκμηρίων διαβιώσεως (I.Χ. αυτοκίνητα, σκάφη) παρά μόνον 
κινήσεις εξορθολογισμού τους. Παράλληλα, τη Βουλή θα απασχολήσει σήμερα και 
το "φορολογικό ποινολόγιο", μέτρο από το οποίο προσδοκά η κυβέρνηση να 
αποκομίσει επιπλέον έσοδα.

