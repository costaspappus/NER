<DOC>Τα δεδομένα αλλάζουν. Εμείς;


ΔΕΝ υπάρχει καμία αμφιβολία πως σήμερα η ανάπτυξη της ελληνικής οικονομίας 
βασίζεται, κατά μείζονα λόγο, στην κατασκευαστική και επενδυτική ώθηση που 
προσφέρουν τα διαρθρωτικά ταμεία της <ENAMEX TYPE='ORGANIZATION'>Ε.Ε.</ENAMEX> με τη χρηματοδότηση μεγάλων και 
μικρών έργων υποδομής. Η ανάπτυξη αυτή παρουσιάζει ωστόσο τρία προβλήματα: 
ΠΡΩΤΟΝ, την πλημμελή δυνατότητα της χώρας και ειδικότερα της Δημόσιας 
Διοίκησής της να απορροφήσει πλήρως τους διατιθέμενους από την <ENAMEX TYPE='ORGANIZATION'>Ε.Ε.</ENAMEX> πόρους. 
Δεύτερον, την αδυναμία της οικονομικής πολιτικής να εμπλέξει στις διαδικασίες των 
κατασκευών το μεγάλο κυρίως ιδιωτικό κεφάλαιο του τόπου, ώστε να 
μεγιστοποιηθούν τα προσδοκώμενα οφέλη για την οικονομία συνολικά. Και τρίτον, 
την συνεπαγόμενη παραμέληση θέσπισης νέων μεθόδων και μηχανισμών, ώστε να 
αποκτήσει η αναπτυξιακή πολιτική αυτοτροφοδοτούμενο χαρακτήρα. 

ΕΤΣΙ, μέχρι σήμερα, έχουμε σημαντικές καθυστερήσεις στην απορρόφηση των 
κοινοτικών κονδυλίων, μικρή διάχυση -και πολλαπλασιασμό στην οικονομία- των εξ 
αυτών αναμενομένων ωφελειών, και αποκλειστική σχεδόν στήριξη της αναπτυξιακής 
προσπάθειας στη διαρθρωτική βοήθεια εξ Ευρώπης. Μάλιστα, για να 
αντιμετωπιστούν οι καθυστερήσεις στην απορρόφηση των πόρων του β' ΚΠΣ 
υιοθετείται σε μεγάλη έκταση η εμβαλωματική λύση της αναδιάρθρωσης των 
προγραμμάτων και της μεταφοράς πόρων από τομείς χαμηλού ρυθμού απορρόφησης 
(εξαιτίας κακών σχεδιασμών εξειδίκευσης ή τεχνικών και χρηματοδοτικών 
αδυναμιών) σε άλλες, παραδοσιακές κυρίως, δράσεις με πλούσια συγκριτικά 
εμπειρία, με αποτέλεσμα η αναπτυξιακή διαδικασία να αποκτά περισσότερο 
μονοδιάστατο χαρακτήρα και να είναι λιγότερο ισορροπημένη. 

ΣΤΟ μεταξύ, τα δεδομένα αλλάζουν. Η <ENAMEX TYPE='ORGANIZATION'>Ε.Ε.</ENAMEX> σχεδιάζει να διευρυνθεί προς ανατολάς, 
ενσωματώνοντας μεταβατικές οικονομίες με χαμηλότερο επίπεδο ανάπτυξης και 
μεγαλύτερες ανάγκες. Αυτό πρακτικά σημαίνει λιγότερα, αναλογικά, έσοδα στον 
Κοινοτικό Προϋπολογισμό και μεγαλύτερες δαπάνες, σε βάρος, εννοείται, της 
υπάρχουσας κατανομής τους. ΟΙ πρόσφατες προτάσεις της Κομισιόν για το γ' ΚΠΣ 
σηματοδοτούν τον εξορθολογισμό και την αναμόρφωση του μηχανισμού διάθεσης 
των κοινοτικών ενισχύσεων, παράλληλα με την αυστηροποίηση των όρων καταβολής 
τους. 

Η <ENAMEX TYPE='LOCATION'>ΕΛΛΑΔΑ</ENAMEX> δεν θα έχει πλέον την πολυτέλεια της μη απορρόφησης, της αναβολής 
απορρόφησης ή της ανακατανομής των διατιθέμενων κοινοτικών πόρων. Για να μην 
τους χάσει οριστικά, θα πρέπει να τελειοποιήσει τους αρμόδιους μηχανισμούς της 
Δημόσιας Διοίκησης. Επιπλέον, οφείλει να μην βασίζει την ανάπτυξή της 
αποκλειστικά σε μία πηγή η οποία εφεξής, ολοένα και θα στερεύει...
</DOC>
