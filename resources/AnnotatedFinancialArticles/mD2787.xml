<DOC>Διδάγματα εξ <ENAMEX TYPE='LOCION'>Ιταλίας</ENAMEX>


ΣΕ ΜΙΑ οποιαδήποτε άλλη περίοδο, η κατάρρευση μιας ιταλικής κυβέρνησης δεν θα 
αποτελούσε ιδιαίτερο λόγο ανησυχίας και αιτία αβεβαιότητας για τις εξελίξεις στη 
γείτονα χώρα. Εθισμένη μεταπολεμικά σε παρατεταμένες περιόδους πολιτικών 
κρίσεων, μεταβατικών κυβερνήσεων και ουσιαστικής ακυβερνησίας, η χώρα είχε 
μάθει να ζει με αυτές ενώ συγχρόνως η οικονομική δραστηριότητα έμενε στο 
απυρόβλητο. Εξ ου και ο χαρακτηρισμός που προέκυψε περί "ιταλοποίησης" της 
πολιτικής ζωής. 

ΤΑ ΤΕΛΕΥΤΑΙΑ, ωστόσο, έτη που η <ENAMEX TYPE='LOCATION'>Ιταλία</ENAMEX> προσχώρησε για τα καλά στον αγώνα 
ταχύτητας για την σύγκλιση και την ευθύς εξ αρχής ένταξή της στο ενιαίο νόμισμα, 
οι ιδιομορφίες και ιδιαιτερότητες του ιταλικού πολιτικού βίου δεν ήταν πλέον 
ανεκτές. Η ανάγκη στιβαρής διακυβέρνησης και σταθερής οικονομικής πολιτικής, με 
ταυτόχρονη ανάληψη του υψηλού πολιτικού κόστους που προέκυπτε από τις 
επιταγές της σύγκλισης, δεν επέτρεπε πλέον αιφνίδιες κυβερνητικές αλλαγές και 
συνεχείς πειραματισμούς. 

Η ΣΧΕΤΙΚΑ πρόσφατη κυβέρνηση της κεντροαριστεράς του κ. <ENAMEX TYPE='PERSON'>Πρόντι</ENAMEX> προσπάθησε 
να ακολουθήσει τον δύσκολο αυτό δρόμο και μερικώς το πέτυχε, αφού έφερε την 
ιταλική οικονομία σε απόσταση αναπνοής από την <ENAMEX TYPE='ORGANIZATION'>Ε.Ε.</ENAMEX> Χρειαζόταν να κάνει ένα 
ακόμη αποφασιστικό βήμα με την ψήφιση και εφαρμογή ενός αυστηρού 
προϋπολογισμού για το <TIMEX TYPE='DATE'>1998</TIMEX>, προκειμένου να ολοκληρώσει τις προϋποθέσεις 
συμμετοχής της χώρας στο ευρώ. Απέτυχε, όμως, όχι απλώς γιατί την καταψήφισαν 
οι κομμουνιστές σύμμαχοί της σε μια ύστατη προσπάθεια αποστασιοποίησής τους 
από το βάρος μιας τέτοιας ευθύνης και μια απόπειρα ιδιοποίησης των πολιτικών 
ωφελειών από μια παρόμοια συμπεριφορά, αλλά και επειδή οι σοβαρές δυνάμεις της 
αντιπολίτευσης, που συμφωνούν καθ' όλα με την πορεία σύγκλισης και την 
απορρέουσα οικονομική πολιτική, προτίμησαν να αποδυθούν στο κερδοσκοπικό 
πολιτικά παίγνιο της ανακατανομής των κοινοβουλευτικών, υπουργικών και άλλων 
θώκων που συνεπάγεται η εκλογή νέας κυβέρνησης. 

ΕΤΣΙ, ενώ η οικονομία ήδη αντιμετωπίζει τα πρώτα συμπτώματα-παρενέργειες της 
πολιτικής κρίσης (κάμψη χρηματιστηριακών αξιών, υποτίμηση λιρέτας, αβεβαιότητα 
επενδυτών για τη νέα πολιτική και τις αναπόφευκτες καθυστερήσεις στην εφαρμογή 
της), η αξιοπιστία της χώρας στο εξωτερικό υφίσταται σοβαρότατο πλήγμα. Σε 
σημείο, μάλιστα, που πολλοί να αναρωτιούνται αν είναι πλέον δυνατή η έγκαιρη 
συμμετοχή της ιταλικής οικονομίας στο ευρώ, ακόμη και σε περίπτωση που 
συνεχιζόταν η τρέχουσα οικονομική πολιτική. 

ΤΟ ΙΤΑΛΙΚΟ παράδειγμα δείχνει -εν δυνάμει τουλάχιστον- πόσο εύκολα μπορεί να 
καταστραφεί κάτι που δύσκολα δημιουργείται. 
</DOC>

