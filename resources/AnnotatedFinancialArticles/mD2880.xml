<DOC>Με την παιδεία δεν παίζουν...


ΑΝ ΜΙΑ ουσιαστική απάντηση στην ανεργία προσφέρεται μέσω της θεραπευτικής 
αγωγής που παρέχει η επανεκπαίδευση και η κατάρτιση των ανέργων, η πρόληψή της 
προϋποθέτει τον επανασχεδιασμό και την προσαρμογή του εκπαιδευτικού μας 
συστήματος στις σύγχρονες ανάγκες της μεταβιομηχανικής οικονομίας, των νέων 
τεχνολογιών και της πληροφορικής. 

ΔΙΟΤΙ, ενώ είναι απολύτως βέβαια η καθοριστική συμμετοχή και ο πρωταγωνιστικός 
ρόλος που θα έχει το ανθρώπινο κεφάλαιο στις μελλοντικές εξελίξεις της χώρας, το 
τελευταίο υφίσταται μια πλημμελή έως αναχρονιστική προετοιμασία και επεξεργασία 
με συνέπεια την αδυναμία καθολικής και εντατικής αξιοποίησής του (βλ. χαμηλή 
παραγωγικότητα και ανεργία). 

ΣΥΝΕΠΩΣ, η αναγκαιότητα μεταρρύθμισης του εκπαιδευτικού μας συστήματος 
αποτελεί κοινό τόπο και ως αρχή συγκεντρώνει λογικά την πλατιά αποδοχή και 
συναίνεση της ελληνικής κοινωνίας. Ως κυβερνητική σύλληψη και πράξη, εντούτοις, 
κινδυνεύει να καταλήξει θνησιγενής. 

ΚΑΙ ΤΟΥΤΟ συμβαίνει διότι, αν και ευρισκόμενη στη σωστή κατεύθυνση, 
αποδεικνύεται αποσπασματική και ανολοκλήρωτη ως προς το περιεχόμενο (βλ. 
ελλείψεις και κενά που πρόκειται να καλυφθούν προσεχώς μέσω υπουργικών 
αποφάσεων και προεδρικών διαταγμάτων) και αδιαφανής και με προχειρότητες ως 
προς την τελική μορφοποίηση και εφαρμογή της (βλ. απουσία διαλόγου και 
συμμετοχής των εκπαιδευτικών και κοινωνικών φορέων στην όλη διαδικασία, κακός 
συντονισμός και ανεπαρκείς διευκρινίσεις των αρμοδίων, με συνέπεια την 
παραπληροφόρηση, παρεξηγήσεις και τις εκκολαπτόμενες μαθητικές καταλήψεις). 

ΜΙΑ μεγάλη κοινωνική μεταρρύθμιση, όπως η εκπαιδευτική, για να είναι ορθολογική 
στην ουσία και αποτελεσματική στη διαδικασία υλοποίησής της, ούτε εν κρυπτώ 
μπορεί να επινοείται, ούτε με άνωθεν διατάγματα να επιβάλλεται. Προϋποθέτει 
ευρεία ενημέρωση των πολιτών, τον διάλογο για τη διαμόρφωση αξιολογικής κρίσης 
και την αποκρυστάλλωση ενός στοιχειώδους συναινετικού πνεύματος στην 
ενδιαφερόμενη κοινωνία. 

ΕΝΩ, όμως, οι ευθύνες της κυβέρνησης προεξάρχουν στους τομείς αυτούς, δεν είναι 
μικρής σημασίας οι ευθύνες των κομμάτων και των εκπαιδευτικών, οι αντιδράσεις 
της πλειοψηφίας των οποίων κινούνται στους γνώριμα, απεχθείς, τόνους της 
μικροκομματικής μυωπικής αντίληψης και της συντεχνιακής υστερίας.
</DOC>
