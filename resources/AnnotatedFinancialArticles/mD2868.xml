<DOC>Υποσχέσεις χωρίς αντίκρισμα


ΟΠΩΣ πεμπτουσία της Δημοκρατίας είναι η ελευθερία της σκέψης και του λόγου, 
έτσι θεμελιώδης αρχή στις συναλλαγές (μεταξύ ιδιωτών αλλά και μεταξύ κράτους και 
ιδιωτών) είναι η αξιοπιστία, η συνέπεια, η "μπέσα" κατά τη λαϊκή έκφραση. 

ΑΥΤΗ η βασική αρχή, το τόσο πολύτιμο αυτό στοιχείο του παραδοσιακού Ελληνα, 
σήμερα θεωρείται πεπαλαιωμένη αντίληψη, αποτελεί είδος εν ανεπαρκεία. 

ΚΑΠΟΤΕ οι Ελληνες όταν συναλλάσσονταν "έδιναν τα χέρια". Και αποτελούσε η 
πράξη εκείνη συμβόλαιο τιμής, απαράβατο κανόνα συμπεριφοράς που ήταν μάλιστα 
ισχυρότερος από οποιαδήποτε νομική πράξη ή και δικαστική απόφαση. 

ΣΗΜΕΡΑ, δυστυχώς, αυτό ανήκει στο παρελθόν και συγχρόνως αποτελεί ουτοπία. 
Κυρίαρχα στοιχεία των συναλλαγών είναι πλέον η αναξιοπιστία, η ανακολουθία, η 
ασυνέπεια, οι ψεύτικες υποσχέσεις, οι μη υλοποιήσιμες διαβεβαιώσεις. 

Η ΠΡΑΚΤΙΚΗ αυτή παίρνει μεγαλύτερες και δραματικότερες διαστάσεις όταν 
προέρχεται από την ίδια την πολιτεία, η οποία και αποτελεί συνήθως την πρώτη 
διδάσκουσα τις κακές συνήθειες στους πολίτες της. 

ΚΛΑΣΙΚΟ παράδειγμα, η συμπεριφορά της πολιτείας απέναντι στους προμηθευτές 
φαρμάκων και νοσοκομειακού εξοπλισμού. Συμπεριφορά ακατανόητη, που φθάνει 
στα όρια του παραλόγου. ΕΔΩ και 8 μήνες, δεσμεύτηκε το ίδιο το κράτος, διά 
νόμου, να ρυθμίσει "βερεσέδια" των δύο τελευταίων ετών, ύψους περίπου 200 δισ. 
δρχ., προς τις επιχειρήσεις που τροφοδοτούν με φάρμακα, ιατρικό εξοπλισμό και 
νοσοκομειακό υλικό τα κρατικά νοσηλευτικά ιδρύματα. 

Η ΤΑΚΤΟΠΟΙΗΣΗ των οφειλών, μάλιστα, δεν θα γινόταν "τοις μετρητοίς" αλλά με 
ομόλογα εξοφλητέα σε τέσσερα (!) χρόνια. "ΟΥΚ αν λάβοις παρά του μη έχοντος", 
είπε η πολιτεία στους δικαιούχους και οι τελευταίοι το κατενόησαν: Ομόλογα, 
ομόλογα. Φέρτε τα. 

ΑΜ ΔΕ! Εισήλθαμε αισίως στον ένατο μήνα του <TIMEX TYPE='DATE'>'97</TIMEX> και οι ενδιαφερόμενοι 
"αναμένουν στο ακουστικό τους". Οι διαδικασίες χορήγησης έστω και μέρους των 
τίτλων του <ENAMEX TYPE='ORGANIZATION'>Δημοσίου</ENAMEX> δεν έχουν κινηθεί ακόμη, προς δόξαν της ασυνέπειας, της 
αναλγησίας και της "βαρυκοίας" του κράτους. 

ΔΙΚΑΙΩΣ οι ενδιαφερόμενοι αισθάνονται ότι εμπαίζονται. Ενώ ταυτόχρονα 
λοιδωρούνται και ως επαίτες. Από την πλευρά της, η πολιτεία παίζει την "πινακωτή" 
ή σφυρίζει αδιάφορα. Διότι οφειλέτης είναι η ίδια. Αλλά έχει και το μαχαίρι και το 
πεπόνι. 

ΑΝ ΟΜΩΣ συνέβαινε το αντίθετο, οι σημερινοί δικαιούχοι θα ήσαν στη φυλακή.
</DOC>
