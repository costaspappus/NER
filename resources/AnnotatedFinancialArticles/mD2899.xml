<DOC>Αμυνα δια... της επιθέσεως


Η ΠΑΡΑΣΚΕΥΗ αποδείχθηκε μια σχετικά ήσυχη ημέρα για τη μάχη της δραχμής. Η 
αύξηση των επιτοκίων και ο
τακτικός ελιγμός της κυβέρνησης να προχωρήσει, από την προσεχή εβδομάδα, σε 
δημοπρασία εντόκων και
μακροχρόνιων δραχμικών ομολόγων με ρήτρα ecu/ευρώ, σταθερού επιτοκίου 
καθοριζόμενου από την αγορά,
αποδεικνύουν την ετοιμότητα του οικονομικού επιτελείου να αντιδράσει στις 
έρπουσες φημολογίες για υποτίμηση
καθώς και την αποφασιστικότητά του να υπερασπιστεί την ισοτιμία της δραχμής 
κατά οιασδήποτε
κερδοσκοπικής κίνησης. 

ΣΥΓΚΕΚΡΙΜΕΝΑ, οι νομισματικές και οικονομικές αρχές φαίνεται να προχωρούν 
σε μια προγραμματισμένη
αντεπίθεση αποσκοπώντας στην εκτόνωση των πιέσεων που ασκούνται τις 
τελευταίες ημέρες επί της δραχμής.
Στο πρώτο στάδιο της κυβερνητικής προσπάθειας αποσυμπίεσης της κατάστασης, 
είχαμε κινήσεις ταυτόχρονης
ανόδου των επιτοκίων και των πωλήσεων συναλλαγματικών διαθεσίμων. Στο 
δεύτερο στάδιο οριστικοποιείται
από κυβερνητικής πλευράς η εγκατάλειψη της εσφαλμένης πολιτικής διοικητικού 
καθορισμού των επιτοκίων,
μέσω της επιλογής των εκ νέου εκδόσεων κρατικών τίτλων με δημοπρασία και 
ελεύθερο καθορισμό του
επιτοκίου από την αγορά. Συνδέει, ωστόσο, εν προκειμένω η κυβερνητική πολιτική 
τις εκδόσεις των ομολόγων
με τη διασφάλιση του υποψήφιου επενδυτή έναντι του κινδύνου της υποτίμησης, ενώ 
προχωρεί ταυτόχρονα σε
συχνότερες εκδόσεις εντόκων γραμματίων (περιορίζοντας το ύψος της εκάστοτε 
προσφοράς) ώστε και τις
διαθέσεις της αγοράς να σφυγμομετρά τακτικά και το ύψος των ελεύθερα 
διαμορφούμενων επιτοκίων να
αποκλιμακωθεί το ταχύτερο δυνατόν. 

ΒΕΒΑΙΩΣ, οι κινήσεις αυτές δεν μπορούν να ανατρέψουν οριστικά και αμετάκλητα 
το κλίμα της αβεβαιότητας
που πλανάται πάνω από το εθνικό νόμισμα. Οχι, τουλάχιστον, όσο διαρκεί η διεθνής 
χρηματιστηριακή και
νομισματική αναταραχή. Επειδή, λοιπόν, αναμένεται μια παρατεταμένη περίοδος 
επιφυλακής και υψηλών
επιτοκίων, κρίνεται απαραίτητη η είσοδος της κυβερνητικής άμυνας σε ένα τρίτο 
στάδιο, που θα σημάνει την
υιοθέτηση και εφαρμογή μέτρων τόνωσης της πραγματικής οικονομίας. Διότι οι 
νομισματικοί τακτικοί ελιγμοί σε
μια ελλειμματική οικονομία έχουν νόημα μόνον ως προσωρινά μέτρα παράτασης του 
απαιτούμενου για την
προσαρμογή της οικονομίας χρόνου. Το τρίτο στάδιο οφείλει να ξεκινήσει με την 
κατάθεση του Προϋπολογισμού
και την επιδίωξη διαρθρωτικών αλλαγών στην παραγωγή και τον δημόσιο τομέα. 
</DOC>
