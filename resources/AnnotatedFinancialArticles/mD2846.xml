<DOC>Μέτρα και ημίμετρα


Η ΝΕΑ φάση της διεθνούς νομισματικής αναταραχής, που εγκαινίασε η άνοδος του 
δολαρίου, έχει δικαίως θέσει σε συναγερμό την ελληνική κυβέρνηση. Πολλές 
αναπτυσσόμενες και αναπτυγμένες ευρωπαϊκές οικονομίες αντιμετωπίζουν κάμψη 
της συναλλαγματικής τους ισοτιμίας με επιπτώσεις στην οικονομική τους 
δραστηριότητα, καθώς και στους στόχους της μακροοικονομικής τους πολιτικής, 
περιορισμένες ή σοβαρές αναλόγως της εξάρτησης ενός εκάστου από το δολάριο και 
την αμερικανική οικονομία. 

Η <ENAMEX TYPE='LOCATION'>ΕΛΛΑΔΑ</ENAMEX>, ως αναδυόμενη αγορά και ως ευρωπαϊκή περιφερειακή χώρα με υψηλό 
χρέος και μεγάλη απόκλιση από τους στόχους της ευρωπαϊκής σύγκλισης, 
εντάσσεται σαφώς στην ομάδα εκείνων των οικονομιών που αντιμετωπίζουν σοβαρά 
προβλήματα από ενδεχόμενη παράταση της διεθνούς νομισματικής αναταραχής. 

ΕΧΟΝΤΑΣ κάνει τη σωστή επιλογή να διατηρήσει σταθερή τη συναλλαγματική της 
πολιτική και την πορεία της προς την <ENAMEX TYPE='ORGANIZATION'>ΟΝΕ</ENAMEX>, αντισταθμίζοντας τις συναλλαγματικές 
απώλειες έναντι του δολαρίου με μικρότερης εμβέλειας ανατίμηση της δραχμής 
έναντι του μάρκου και της ecu, η κυβέρνηση έχει να αντιμετωπίσει δύο βασικά 
προβλήματα: την επιβράδυνση του ρυθμού ανάπτυξης της οικονομίας και την πιθανή 
διεύρυνση των δύο δίδυμων ελλειμμάτων (ισοζυγίου τρεχουσών συναλλαγών και 
Γενικής Κυβέρνησης), από τη μία, και τη χρηματοδότηση των τελευταίων χωρίς την 
περαιτέρω χρέωση του <ENAMEX TYPE='ORGANIZATION'>Δημοσίου</ENAMEX>, από την άλλη. 

Η ΣΗΜΑΣΙΑ που φαίνεται να δίνεται στην αποσόβηση της ανάκαμψης του 
πληθωρισμού, μέσω της περικοπής των εμμέσων φόρων ή του παγώματος των 
τιμολογίων των <ENAMEX TYPE='ORGANIZATION'>ΔΕΚΟ</ENAMEX>, έγκειται ακριβώς στην προσπάθεια συγκράτησης των 
ελλειμμάτων αυτών. Πρόκειται, όμως, για μια συμπτωματολογική προσέγγιση 
βραχυχρόνιας απόδοσης που, επιπλέον, δεν φαίνεται να συνοδεύεται από τις 
αναγκαίες κινήσεις αντιστάθμισης των απωλειών σε έσοδα που τα μέτρα αυτά 
συνεπάγονται. 

ΤΟ ΖΗΤΗΜΑ, ωστόσο, δεν είναι εάν ο πληθωρισμός θα κλείσει στο 4,5%, στο 5% ή 
στο 6% εφέτος. Ο κίνδυνος που διαγράφεται από ενδεχόμενη παράταση της 
νομισματικής κρίσης είναι να ανατραπεί συνολικά η τρέχουσα οικονομική πολιτική. 

ΣΥΝΕΠΩΣ, αντί να κοιτάμε πώς να περιορίσουμε διοικητικά τις αυξητικές τάσεις 
των τιμών, σωστότερο θα ήταν να ενισχύαμε τις προβληματικές δομές της 
οικονομίας που αποδιώχνουν τα πλέον πτητικά κεφάλαια από τη χώρα και να 
προσελκύαμε περισσότερα επενδυτικά κεφάλαια στην ντόπια παραγωγή. Η μείωση 
των φορολογικών συντελεστών και του μεγέθους του κράτους, καθώς και η 
υιοθέτηση ελαστικότερων σχέσεων εργασίας, θα καθιστούσαν πολύ δυσκολότερη τη 
"φυγή" από τη δραχμή και θα περιόριζαν δραστικά τις αρνητικές επιπτώσεις που 
σήμερα υφιστάμεθα.
</DOC>
