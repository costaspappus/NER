<DOC>Η πολιτική κερδοσκοπία


ΤΟ ΧΕΙΡΟΤΕΡΟ πράγμα που μπορούσε να συμβεί στην ελληνική οικονομία και 
κοινωνία, όσο μαίνεται ακόμη η μάχη της δραχμής, ήταν να ξεσπάσει ανοιχτά 
κυβερνητική κρίση και μάλιστα με αφορμή τις επιλογές προώθησης διαρθρωτικών 
μέτρων στις Δημόσιες Επιχειρήσεις (ΔΕ). 

ΜΟΛΙΣ η κυβέρνηση αποτόλμησε να παρέμβει μονομερώς στο καθεστώς των 
εργασιακών σχέσεων των υπερχρεωμένων ΔΕ, ώστε να επιταχύνει όσες αναγκαίες 
δομικές αλλαγές προσέκρουαν στον σκόπελο των συντεχνιών, τα "ημέτερα" εργατικά 
συνδικάτα κήρυξαν τον πόλεμο στον ΥΠΕΘΟ πολιτικοποιώντας συγχρόνως την 
αντίθεσή τους και μεταφέροντας το πεδίο της μάχης στο εσωτερικό του κόμματος 
και της κυβέρνησης. 

ΜΗ ΑΝΤΙΛΑΜΒΑΝΟΜΕΝΟΙ τις τακτικές επιταγές του κοινά αποδεκτού 
στρατηγικού στόχου της <ENAMEX TYPE='ORGANIZATION'>ΟΝΕ</ENAMEX> και υποτιμώντας, ή και αγνοώντας το πραγματικό 
μέγεθος της πάντοτε επικρεμάμενης νομισματικής κρίσης, συνδικαλιστές, 
καθοδηγητές και υπουργοί έσπευσαν να αποστασιοποιηθούν από την περίφημη 
"τροπολογία" του κ. <ENAMEX TYPE='PERSON'>Παπαντωνίου</ENAMEX> κατηγορώντας τον για σφάλμα τακτικής, 
αυθαιρεσία και απουσία πολιτικής και συναινετικής αντίληψης. 

ΟΜΩΣ, αυτό που δεν κάνουν όσοι προσπαθούν να ασκήσουν "εποικοδομητική" 
κριτική στην κυρίαρχη οικονομική πολιτική προτείνοντας τον συνδυασμό της 
νομισματικής και ονομαστικής σύγκλισης με την περίφημη "κοινωνική ευαισθησία", 
είναι να προβάλλουν ένα εναλλακτικό πρόγραμμα σύγκλισης και προσαρμογής στην 
ευρωπαϊκή οικονομία και την ταχέως απελευθερούμενη από κρατικά μονοπώλια 
ενιαία ευρωπαϊκή αγορά. Που να απαντά στο πώς, δηλαδή, θα εξαλείψουμε και τα 
χρέη και τη φτώχεια συγχρόνως. Πώς θα μειώσουμε τα δημόσια ελλείμματα χωρίς να 
περιορίσουμε τις προσλήψεις και τα προνόμια των μισθωτών του δημοσίου. Πώς θα 
βελτιώσουμε την ανταγωνιστικότητα, διατηρώντας στα ύψη την φορολογία και τις 
περιοριστικές για τις επιχειρήσεις ρυθμίσεις των συνθηκών εργασίας. 

ΥΠΟ ΤΙΣ παρούσες συνθήκες, η γενικευμένη αμφισβήτηση οδηγεί αναπότρεπτα σε 
παραλυσία του κυβερνητικού έργου, κρίση αξιοπιστίας της οικονομικής πολιτικής 
και επιστροφή στον φαύλο κύκλο της πολιτικής αστάθειας και αβεβαιότητας. Η 
πρόωρη προσφυγή στις κάλπες είναι το μικρότερο κακό που μπορεί να συμβεί στην 
οικονομία σήμερα. Το μεγαλύτερο είναι να συνοδευτεί αυτή από μια ισχυρή επίθεση 
κατά της δραχμής και του βιοτικού μας επιπέδου. Και τότε βέβαια, δεν θα πρέπει να 
κακίζουμε τους κακούς κερδοσκόπους της αγοράς, αλλά τους ελαφρόμυαλους 
πολιτικούς κερδοσκόπους της χώρας μας.
</DOC>
