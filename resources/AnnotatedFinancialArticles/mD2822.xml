<DOC>Διάλογος και αποφάσεις


Η ΘΕΣΗ πως "σε κάθε περίπτωση, τίποτε δεν πρόκειται να γίνει χωρίς κοινωνική 
συναίνεση" ανήκει στον ΥΠΕΘΟ <ENAMEX TYPE='PERSON'>Γ. Παπαντωνίου</ENAMEX>, έχει ως σημείο αναφοράς την 
αντιμετώπιση του ασφαλιστικού προβλήματος, και αντανακλά την πρόθεση της 
κυβέρνησης να ισορροπήσει ανάμεσα στις επιταγές της οικονομικής προσαρμογής, 
από τη μια πλευρά, και στις κοινωνικές πιέσεις που δέχεται από την άλλη. 

Η ΑΝΑΓΚΑΙΟΤΗΤΑ της κοινωνικής συναίνεσης απορρέει από το γεγονός ότι ένα 
σημαντικό μέρος της παραγωγικότητας της οικονομίας συνδέεται με το κοινωνικό 
κεφάλαιο που αυτή διαθέτει. Σχετίζεται, δηλαδή, με τις συμφωνίες και τις κοινωνικές 
συμβάσεις που οικοδομήθηκαν υπομονετικά στη διάρκεια των τελευταίων ετών. 

ΕΑΝ, λοιπόν αγνοηθούν και παρακαμφθούν οι κοινωνικοί εταίροι στη διαδικασία 
λήψης κρίσιμων αποφάσεων, που τους αφορούν άμεσα, διατρέχεται ο κίνδυνος να 
υποσκαφθεί το κοινωνικό αυτό κεφάλαιο και να δυναμιτισθεί κάποια μέρα η ίδια η 
κοινωνική ειρήνη, που παρά την υπάρχουσα δυσφορία εξακολουθεί να διατηρείται. 
Θα ανακαλύψουμε τότε πως η παραγωγικότητα μιας χώρας δεν βασίζεται μόνο σε 
μηχανολογικούς εξοπλισμούς και ειδικές τεχνικές γνώσεις, αλλά και στην ικανότητα 
αρμονικής και αποτελεσματικής λειτουργίας του συνόλου χάρης στα καλολαδωμένα 
κοινωνικά γρανάζια. 

ΕΝΩ, όμως, η συλλογιστική αυτή ερμηνεύει την προσπάθεια του κοινωνικού 
διαλόγου, σε καμία περίπτωση δεν δικαιολογεί την παραλυσία που ενδεχομένως 
συνεπάγεται η απουσία κοινωνικής συναίνεσης. Και αυτό διότι στις κρίσιμες στιγμές 
που, είναι πιθανόν, να μην υπάρχει γενικότερη συμφωνία για το δέον γενέσθαι, η 
πολιτική ηγεσία οφείλει να αναλάβει την ευθύνη της τελικής απόφασης ανεξαρτήτως 
του βραχυπρόθεσμου πολιτικού κόστους που αυτή συνεπάγεται. 

ΕΤΣΙ, λοιπόν, πρέπει να γίνει και με τον τρέχοντα κοινωνικό διάλογο, είτε αυτός 
αφορά τα εργασιακά, είτε τα ασφαλιστικά ζητήματα. Ο διάλογος αυτός δεν μπορεί 
παρά να έχει πολιτικά συμβουλευτικό και κοινωνικά διαπαιδαγωγικό χαρακτήρα. Οι 
τελικές αποφάσεις, όμως, εμπίπτουν αποκλειστικά στη δικαιοδοσία της κυβέρνησης, 
που δεν μπορεί να αποποιηθεί την ευθύνη αυτών ελλείψει κοινωνικής συναίνεσης. 
Διότι τότε είναι σαν να αρνείται την ίδια της την υπόσταση, οπότε μιλάμε για κρίση 
πολιτικής ακυβερνησίας...
</DOC>
